《沔水》

1
沔水與江合流，又東過彭蠡澤。
2
《尚書·禹貢》，匯澤也。鄭玄曰：匯，回也。漢與江鬬，轉東成其澤矣。
3
又東北出居巢縣南，
4
古巢國也，湯伐桀，桀奔南巢，即巢澤也。《尚書》，周有巢伯來朝。《春秋·文公十二年》，夏，楚人圍巢。巢，羣舒國也。舒叛，故圍之。永平元年，漢明帝更封菑丘侯劉般為侯國也。江水自濡須口又東，左會柵口，水導巢湖，東逕烏上城北，又東逕南譙僑郡城南，又東絶塘，逕附農山北，又東，左會清溪水。水出東北馬子硯之清溪也，東逕清溪城南屈而西南，歷山西南流注柵水，謂之清溪口。柵水又東，左會白石山水，水發白石山，西逕李鵲城南，西南注柵水。柵水又東南積而為竇湖，中有洲，湖東有韓綜山，山上有城，山北湖水東出，為後塘北湖，湖南即塘也。塘上有潁川僑郡故城也。竇湖水東出，謂之竇湖口，東徑刺史山北，歷韓綜山南，逕流二山之間，出王武子城北，城在刺史山上。湖水又東逕右塘穴北為中塘，塘在四水中，水出格虎山北，山上有虎山城，有郭僧坎城，水北有趙祖悅城，竝故東關城也。昔諸葛恪帥師作東興堤以遏巢湖，傍山築城，使將軍全端、留畧等，各以千人守之。魏遣司馬昭督鎮東諸葛誕，率衆攻東關三城，將毀堤遏，諸軍作浮梁，陳于堤上，分兵攻城，恪遣冠軍丁奉等登塘鼓噪奮擊，朱異等以水軍攻浮梁，魏征東胡遵軍士爭渡，梁壞，投水而死者數千。塘即東興堤，城亦關城也。柵水又東南逕高江產城南，胡景略城北，又東南逕張祖禧城東，東南流屈而北，逕鄭衛尉城西，魏事已久，難用取悉，推舊訪新，畧究如此。又北委折，蒲浦出焉，柵水又東南流注于大江，謂之柵口。
5
又東過牛渚縣南，又東至石城縣，
6
《經》所謂石城縣者，即宣城郡之石城縣也。牛渚在姑熟、烏江兩縣界中，于石城東北減五百許里，安得逕牛渚而方屆石城也。蓋《經》之謬誤也。
7
分為二：其一東北流，其一又過毗陵縣北，為北江。
8
《地理志》，毗陵縣，會稽之屬縣也。丹徒縣北二百步有故城，本毗陵郡治也。舊去江三里，岸稍毀，遂至城下。城北有揚州刺史劉繇墓，淪于江，江即北江也。《經》書為北江則可，又言東至餘姚則非。考其逕流，知《經》之誤參。
9
《地理志》曰：江水自石城東出逕吳國南為南江。江水自石城東入為貴口，東逕石城縣北，晉太康元年立，隸宣城郡。東合大溪，溪水首受江，北逕其縣故城東，又北入南江。南江又東與貴長池水合，水出縣南郎山，北流為貴長池，池水又北注于南江。南江又東逕宣城之臨城縣南，又東合涇水。南江又東與桐水合，又東逕安吳縣，號曰安吳溪。又東，旋溪水注之，水出陵陽山下，逕陵陽縣西為旋溪水，昔縣人陵陽子明釣得白龍處。後三年，龍迎子明上陵陽山，山去地千餘丈。後百餘年，呼山下人，令上山半與語溪中。子安問子明釣車所在。後二十年，子安死，山下有黃鶴棲其冢樹，鳴常呼子安，故縣取名焉。晉咸康四年，改曰廣陽縣。溪水又北合東溪水，水出南里山，北逕其縣東。桑欽曰：淮水出縣之東南，北入大江。其水又北歷蜀由山，又北，左合旋溪，北逕安吳縣東，晉太康元年分宛陵立。縣南有落星山，山有懸水，五十餘丈，下為深潭，潭水東北流，左入旋溪，而同注南江。南江之北，即宛陵縣界也。南江又東逕寧國縣南，晉太康元年分宛陵置。南江又東逕故鄣縣南、安吉縣北，光和之末，天下大亂，此鄉保險守節，漢朝嘉之。中平二年，分故鄣之南鄉以為安吉縣，縣南有釣頭泉，懸湧一仞，乃流于川，川水下合南江。南江又東北為長瀆，歷湖口，南江東注于具區，謂之五湖口。五湖：謂長蕩湖、太湖、射湖、貴湖、滆湖也。
10
郭景純《江賦》曰：注五湖以漫漭。蓋言江水經緯五湖而苞注太湖也。
11
是以左丘明述《國語》曰：越伐吳，戰于五湖是也。又云：范蠡滅吳，返至五湖而辭越。斯乃太湖之兼攝通稱也。虞翻曰：是湖有五道，故曰五湖。韋昭曰：五湖，今太湖也。《尚書》謂之震澤。《爾雅》以為具區。方圓五百里，湖有苞山，《春秋》謂之夫椒山，有洞室入地潛行，北通琅邪東武縣，俗謂之洞庭。旁有青山，一名夏架山，山有洞穴，潛通洞庭山。上有石鼓，長丈餘，鳴則有兵。
12
故《吳記》曰：太湖有苞山，在國西百餘里，居者數百家，出弓弩材，旁有小山，山有石穴，南通洞庭，深遠莫知所極。三苗之國，左洞庭，右彭蠡，今宮亭湖也。以太湖之洞庭對彭蠡，則左右可知也。余按二湖俱以洞庭為目者，亦分為左右也。但以趣矚為方耳。既據三苗，宜以湘江為正。是以郭景純之《江賦》云：爰有包山洞庭，巴陵地道，潛達旁通，幽岫窈窕。
13
《山海經》曰：浮玉之山，北望具區，苕水出于其陰，北流注于具區。謝康樂云：《山海經》浮玉之山，在句餘東五百里，便是句餘縣之東山，乃應入海。句餘今在餘姚鳥道山西北，何由北望具區也。以為郭于地理甚昧矣。言洞庭南口有羅浮山，高三千六百丈，浮山東石樓下有兩石鼓，叩之清越，所謂神鉦者也。事備《羅浮山記》。會稽山宜直湖南，又有山陰溪水入焉。山陰西四十里有二溪，東溪廣一丈九尺，冬煖夏冷；西溪廣三丈五尺，冬冷夏煖。二溪北出行三里，至徐村合成一溪，廣五丈餘而溫涼又雜，蓋《山海經》所謂苕水也。北逕羅浮山而下注于太湖，故言出其陰，入于具區也。湖中有大雷、小雷三山，亦謂之三山湖，又謂之洞庭湖。
14
楊泉《五湖賦》曰：頭首無錫，足蹏松江，負烏程于背上，懷太吳以當胷，岝嶺崔嵬，穹窿紆曲，大雷、小雷，湍波相逐。用言湖之苞極也。太湖之東，吳國西十八里有岝嶺山，俗說此山本在太湖中，禹治水移進近吳。又東及西南有兩小山，皆有石如卷笮，俗云禹所用牽山也。太湖中有淺地，長老云是笮嶺山蹠，自此以東差深，言是牽山之溝，此山去太湖三十餘里，東則松江出焉，上承太湖，更逕笠澤，在吳南松江左右也。
15
《國語》曰：越伐吳，吳禦之笠澤，越軍江南，吳軍江北者也。虞氏曰：松江北去吳國五十里，江側有丞、胥二山，山各有廟。魯哀公十三年，越使二大夫疇無餘、謳陽等伐吳，吳人敗之，獲二大夫，大夫死，故立廟于山上，號曰丞、胥二王也。胥山上今有壇石，長老云：胥神所治也。下有九折路，南出太湖，闔閭造，闔閭以遊姑胥之臺，以望太湖也。松江自湖東北流逕七十里，江水歧分，謂之三江口。《吳越春秋》稱：范蠡去越，乘舟出三江之口，入五湖之中者也。此亦別為三江、五湖，雖名稱相亂，不與《職方》同。
16
庾仲初《揚都賦注》曰：今太湖東注為松江，下七十里有水口，分流東北入海為婁江，東南入海為東江，與松江而三也。
17
《吳記》曰：一江東南行七十里入小湖為次溪，自湖東南出謂之谷水。谷水出吳小湖，逕由卷縣故城下，《神異傳》曰：由卷縣，秦時長水縣也。始皇時，縣有童謠曰：城門當有血，城陷没為湖。有老嫗聞之憂懼，旦往窺城門，門侍欲縛之，嫗言其故。嫗去後，門侍殺犬以血塗門，嫗又往，見血，走去不敢顧，忽有大水長欲没縣。主簿令幹入白令，令見幹曰：何忽作魚？幹又曰：明府亦作魚。遂乃淪陷為谷矣。因目長水城水曰谷水也。
18
《吳記》曰：谷中有城，故由卷縣治也。即吳之柴辟亭，故就李鄉檇李之地。秦始皇惡其勢王，令囚徒十餘萬人汙其土表，以汙惡名，改曰囚卷，亦曰由卷也。吳黃龍三年，有嘉禾生卷縣，改曰禾興，後太子諱和，改為嘉興。《春秋》之檇李城也。谷水又東南逕嘉興縣城西，谷水又東南逕鹽官縣故城南，舊吳海昌都尉治，晉太康中，分嘉興立。《太康地道記》吳有鹽官縣。
19
樂資《九州志》曰：縣有秦逕山。秦始皇逕此，美人死，葬于山上，山下有美人廟。谷水之右有馬臯城，故司鹽都尉城，吳王濞煮海為鹽于此縣也。
20
是以《漢書·地理志》曰：縣有鹽官。東出五十里有武原鄉，故越地也。秦于其地置海鹽縣。
21
《地理志》曰：縣，故武原鄉也。後縣淪為柘湖，又徙治武原鄉，改曰武原縣，王莽名之展武。漢安帝時，武原之地又淪為湖，今之當湖也，後乃移此縣。南有秦望山，秦始皇所登以望東海，故山得其名焉。谷水于縣出為澉浦，以通鉅海。光熙元年，有毛民三人集于縣，蓋汎于風也。
22
又東至會稽餘姚縣，東入于海。
23
謝靈運云：具區在餘暨。然則餘暨是餘姚之別名也。今餘暨之南，餘姚西北，浙江與浦陽江同會歸海，但水名已殊，非班固所謂南江也。郭景純曰：三江者，岷江、松江、浙江也。然浙江出南蠻中，不與岷江同，作者述志，多言江水至山陰為浙江。今江南枝分，歷烏程縣，南通餘杭縣，則與浙江合，故闞駰《十三州志》曰：江水至會稽與浙江合。浙江自臨平湖南通浦陽江，又于餘暨東合浦陽江，自秦望分派，東至餘姚縣，又為江也。東與車箱水合，水出車箱山，乘高瀑布，四十餘丈。雖有水旱而澍無增減。江水又東逕黃橋下。臨江有漢蜀郡太守黃昌宅，橋本昌創建也。昌為州書佐，妻遇賊相失，後會于蜀，復脩舊好。江水又東逕赭山南，虞翻嘗登此山四望，誡子孫可居江北，世有禄位，居江南則不昌也。然住江北者，相繼代興；時在江南者，輒多淪替。仲翔之言為有徵矣。江水又逕官倉，倉即日南太守虞國舊宅，號曰西虞，以其兄光居縣東故也。是地即其雙鴈送故處。江水又東逕餘姚縣故城南，縣城是吳將朱然所築，南臨江津，北背鉅海，夫子所謂滄海浩浩，萬里之淵也。縣西去會稽百四十里，因句餘山以名縣。山在餘姚之南，句章之北也。江水又東逕穴湖塘，湖水沃其一縣，竝為良疇矣。江水又東注于海。是所謂三江者也。故子胥曰：吳、越之國，三江環之，民無所移矣。但東南地卑，萬漢所湊，濤湖泛決，觸地成川，枝津交渠，世家分夥，故川舊瀆，難以取悉，雖麤依縣地，緝綜所纏，亦未必一得其實也。