<a href="corpus_entry.php?uri=shuijingzhu36-hengshui.md">Text Information</a>

《溫水》

溫水出牂柯夜郎縣，
2
縣，故夜郎侯國也。唐蒙開以為縣，王莽名曰同亭矣。溫水自縣西北流，逕談藁與迷水合，水西出益州郡之銅瀨縣談虜山，東逕談藳縣，右注溫水。溫水又西逕昆澤縣南，又逕味縣，縣，故滇國都也。諸葛亮討平南中，劉禪建興三年，分益州郡置建寧郡于此。水側皆是高山，山水之間，悉是木耳夷居，語言不同，嗜慾亦異。雖曰山居，土差平和，而無瘴毒。溫水又西南逕滇池城，池在縣西北，周三百許里，上源深廣，下流淺狹，似如倒流，故曰滇池也。長老傳言，池中有神馬，家馬交之則生駿駒，日行五百里。晉太元十四年，寧州刺史費統言：晉寧郡滇池縣兩神馬，一白一黑，盤戲河水之上。有滇州，元封三年立益州郡，治滇池城，劉禪建寧郡也。溫水又西會大澤，與葉榆僕水合。溫水又東南逕牂柯之毋單縣，建興中，劉禪割屬建寧郡。橋水注之，水上承俞元之南池，縣治龍池洲，周四十七里，一名河水，與邪龍分浦。後立河陽郡，治河陽縣，縣在河源洲上。又有雲平縣，竝在洲中。橋水東流至毋單縣，注于溫。溫水又東南逕興古郡之毋棳縣東，王莽更名有棳也。與南橋水合，水出縣之橋山，東流，梁水注之。梁水上承河水于俞元縣，而東南逕興古之勝休縣，王莽更名勝僰縣。梁水又東逕毋棳縣，左注橋水，橋水又東注于溫。溫水又東南逕律高縣南。劉禪建興三年，分牂柯置興古郡，治溫縣。《晉書·地道記》，治此。溫水又東南逕梁水郡南，溫水上合梁水，故自下通得梁水之稱，是以劉禪分興古之盢南，置郡于梁水縣也。溫水又東南逕鐔封縣北，又逕來惟縣東，而僕水右出焉。
3
又東至鬱林廣鬱縣，為鬱水，
4
秦桂林郡也，漢武帝元鼎六年，更名鬱林郡，王莽以為鬱平郡矣。
5
應劭《地理風俗記》曰：《周禮》，鬱人掌裸器，凡祭醊賓客之裸事，和鬱鬯以實樽彝。鬱，芳草也，百草之華，煮以合釀黑黍，以降神者也。或說今鬱金香是也。一曰：鬱人所貢，因氏郡矣。溫水又東逕增食縣，有文象水注之。其水導源牂柯句町縣。應劭曰：故句町國也。王莽以為從化。文象水、蒙水與盧惟水、來細水、伐水，竝自縣東歷廣鬱至增食縣，注于鬱水也。
6
又東至領方縣東，與斤南水合。
7
縣有朱涯水，出臨塵縣，東北流，驩水注之。水源上承牂柯水，東逕增食縣而下注朱涯水。朱涯水又東北逕臨塵縣，王莽之監塵也。縣有斤南水、侵離水，竝逕臨塵，東入領方縣，流注鬱水。
8
東北入于鬱。
9
鬱水，即夜郎豚水也。漢武帝時，有竹王興于豚水，有一女子浣于水濱，有三節大竹流入女子足間，推之不去，聞有聲，持歸破之，得一男兒，遂雄夷濮，氏竹為姓，所捐破竹，于野成林，今竹王祠竹林是也。王嘗從人止大石上，命作羹，從者白無水。王以劒擊石出水，今竹王水是也。後唐蒙開牂柯，斬竹王首，夷獠咸怨，以竹王非血氣所生，求為立祠，帝封三子為侯，及死，配父廟，今竹王三郎祠，其神也。豚水東北流逕談藁縣，東逕牂柯郡且蘭縣，謂之牂柯水。水廣數里，縣臨江上，故且蘭侯國也，一名頭蘭，牂柯郡治也。楚將莊蹻，泝沅伐夜郎，椓牂柯繫船，因名且蘭為牂柯矣。漢武帝元鼎六年開，王莽更名同亭，有柱浦關。牂柯，亦江中兩山名也。左思《吳都賦》云：吐浪牂柯者也。元鼎五年，武帝伐南越，發夜郎精兵下牂柯江，同會番禺是也。牂柯水又東南逕毋斂縣西，毋斂水出焉。又東，驩水出焉。又逕鬱林廣鬱縣為鬱水。又東北逕領方縣北，又東逕布山縣北，鬱林郡治也。吳陸績曰：從今以去六十年，車同軌，書同文。至太康元年，晉果平吳。又逕中留縣南與溫水合。又東入阿林縣，潭水注之，水出武陵郡鐔成縣玉山，東流逕鬱林郡潭中縣，周水自西南來注之。潭水又東南流與剛水合，水西出牂柯毋斂縣，王葬之有斂也，東至潭中入潭。潭水又逕中留縣東、阿林縣西，右入鬱水。
10
《地理志》曰：橋水東至中留入潭。又云：領方縣又有橋水。余診其川流，更無殊津，正是橋、溫亂流，故兼通稱。作者咸言至中留入潭，潭水又得鬱之兼稱，而字當為溫，非橋水也。蓋書字誤矣。鬱水右則留水注之，水南出布山縣，下逕中留入鬱。潭水東逕阿林縣，又東逕猛陵縣，泿水注之。又東逕蒼梧廣信縣，灕水注之。鬱水又東，封水注之，水出臨賀郡馮乘縣西，謝沭縣東界牛屯山，亦謂之臨水。東南流逕萌渚嶠西，又東南左合嶠水。庾仲初云：水出萌渚嶠，南流入于臨。臨水又逕臨賀縣東，又南至郡，左會賀水，水出東北興安縣西北羅山，東南流逕興安縣西。盛弘之《荊州記》云：興安縣水邊有平石，上有石履，言越王渡溪脫履于此。賀水又西南流至臨賀郡東，右注臨水。郡對二水之交會，故郡縣取名焉。臨水又西南流逕郡南，又西南逕封陽縣東，為封溪水。
11
故《地理志》曰：縣有封水。又西南流入廣信縣，南流注于鬱水，謂之封溪水口者也。鬱水又東逕高要縣，牢水注之，水南出交州合浦郡，治合浦縣，漢武帝元鼎六年，平越所置也。王莽更名曰桓合，縣曰桓亭。孫權黃武七年，改曰珠官郡。郡不產穀，多採珠寶，前政煩苛，珠徙交趾，會稽孟伯周為守，有惠化，去珠復還。郡統臨允縣，王莽之大允也。牢水自縣北流，逕高要縣入于鬱水。鬱水南逕廣州南海郡西，泿水出焉。又南，右納西隨三水，又南逕四會浦，水上承日南郡盧容縣西古郎究，浦內漕口，馬援所漕。水東南曲屈通郎湖，湖水承金郎究，究水北流，左會盧容、壽泠二水。盧容水出西南區粟城南高山，山南長嶺，連接天障。嶺西盧容水湊，隱山繞西衛北，而東逕區粟城北，又東，右與壽泠水合，水出壽泠縣界。魏正始九年，林邑進侵，至壽泠縣以為疆界，即此縣也。壽泠縣以水湊，故水得其名。東逕區粟故城南，攷古志，竝無區粟之名。
12
應劭《地理風俗記》曰：日南，故秦象郡。漢武帝元鼎六年開日南郡，治西捲縣。
13
《林邑記》曰：城去林邑，步道四百餘里。
14
《交州外域記》曰：從日南郡南，去到林邑國，四百餘里。準逕相符，然則城故西捲縣也。
15
《地理志》曰：水入海，有竹可為杖。王莽更之曰日南亭。
16
《林邑記》曰：其城治二水之間，三方際山，南北瞰水，東西澗浦，流湊城下，城西折十角，周圍六里一百七十步，東西度六百五十步，甎城二丈，上起甎牆一丈，開方隙孔。甎上倚板，板上五重層閣，閣上架屋，屋上架樓，樓高者七八丈，下者五六丈。城開十三門，凡宮殿南向，屋宇二千一百餘間。市居周繞，岨峭地險，故林邑兵器戰具，悉在區粟。多城壘，自林邑王范胡達始，秦餘徙民，染同夷化，日南舊風，變易俱盡。巢棲樹宿，負郭接山，榛棘蒲薄，騰林拂雲，幽煙冥緬，非生人所安。區粟建八尺表，日影度南八寸。自此影以南，在日之南，故以名郡。望北辰星，落在天際。日在北，故開北戶以向日，此其大較也。
17
范泰《古今善言》曰：日南張重，舉計入洛，正旦大會。明帝問：日南郡北向視日邪？重曰：今郡有雲中、金城者，不必皆有其實，日亦俱出于東耳。至于風氣暄暖，日影仰當，官民居止隨情，面向東西南北，迴背無定，人性凶悍，果于戰鬬，便山習水，不閑平地。古人云：五嶺者，天地以隔內外。況綿途于海表，顧九嶺而彌邈，非復行路之逕阻，信幽荒之冥城者矣。壽泠水自城南，東與盧容水合，東注郎究，究水所積，下潭為湖，謂之郎湖。浦口有秦時象郡，墟域猶存。自湖南望，外通壽泠，從郎湖入四會浦。元嘉二十年，以林邑頑凶，歷代難化，恃遠負衆，慢威背德。北寶既臻，南金闕貢，乃命偏將與龍驤將軍交州刺史檀和之陳兵日南，脩文服遠。二十三年，揚旌從四會浦口入郎湖。軍次區粟，進逼圍城，以飛梯雲橋，懸樓登壘，鉦鼓大作，虎士電怒，風烈火揚，城摧衆陷。斬區粟王范扶龍首，十五以上，坑截無赦，樓閣雨血，填屍成觀。自四會南入，得盧容浦口。晉太康三年，省日南郡屬國都尉，以其所統盧容縣置日南郡及象林縣之故治。
18
《晉書·地道記》曰：郡去盧容浦口二百里，故秦象郡象林縣治也。永和五年，征西桓溫遣督護滕畯率交、廣兵伐范文于舊日南之盧容縣，為文所敗，即是處也。退次九真，更治兵，文被創死，子佛代立。七年，畯與交州刺史楊平復進軍壽泠浦，入頓郎湖，討佛于日南故治佛蟻聚，連壘五十餘里，畯、平破之，佛逃竄川藪，遣大帥面縛請罪軍門。遣武士陳延勞佛，與盟而還。
19
康泰《扶南記》曰：從林邑至日南盧容浦口可二百餘里，從口南發往扶南諸國，常從此口出也。
20
故《林邑記》曰：盡紘滄之徼遠，極流服之無外。地濱滄海，衆國津逕。鬱水南通壽泠，即一浦也。浦上承交趾郡南都官塞浦。
21
《林邑記》曰：浦通銅鼓、外越、安定、黃岡心口，蓋藉度銅鼓，即駱越也。有銅鼓，因得其名。馬援取其鼓以鑄銅馬。至鑿口，馬援所鑿，內通九真、浦陽，《晉書·地道記》，九德郡有浦陽縣。
22
《交州記》曰：鑿南塘者，九真路之所經也，去州五百里，建武十九年，馬援所開。
23
《林邑記》曰：外越、紀粟、望都。紀粟出浦陽，渡便州。至典由，渡故縣。至咸驩。咸驩屬九具。咸驩已南，麞麂滿岡，鳴咆命疇，警嘯聒野，孔雀飛翔，蔽日籠山。渡治口，至九德。按《晉書·地道記》有九德縣。
24
《交州外域記》曰：九德縣屬九真郡，在郡之南，與日南接。蠻盧轝居其地，死，子寶綱代，孫黨，服從吳化，定為九德郡，又為隸之。
25
《林邑記》曰：九德，九夷所極，故以名郡。郡名所置，周越裳氏之夷國。《周禮》，九夷遠極越裳。白雉、象牙，重九譯而來。自九德通類口，水源從西北遠荒，逕寧州界來也。九德浦內逕越裳究、九德究、南陵究。按《晉書·地道記》，九德郡有南陵縣，晉置也。竺枝《扶南記》：山溪瀨中謂之究。
26
《地理志》曰：郡有小水五十二，并行大川，皆究之謂也。
27
《林邑記》曰：義熙九年，交趾太守杜慧度造九真水口，與林邑王范胡達戰，擒斬胡達二子，虜獲百餘人，胡達遁。五月，慧度自九真水歷都粟浦，復襲九真，長圍跨山，重栅斷浦，驅象前鋒，接刃城下，連日交戰，殺傷乃退。
28
《地理志》曰：九真郡，漢武帝元鼎六年開，治胥浦縣，王莽更之曰成也。
29
《晉書·地道記》曰：九真郡有松原縣。
30
《林邑記》曰：松原以西，鳥獸馴良，不知畏弓，寡婦孤居，散髮至老，南移之嶺，崪不踰仞，倉庚懷春于其北，翡翠熙景乎其南。雖嚶讙接響，城隔殊非，獨步難遊，俗姓塗分故也。自南陵究出于南界蠻，進得橫山。太和三年，范文侵交州，于橫山分界，度比景廟，由門浦至古戰灣。吳赤烏十一年，魏正始九年，交州與林邑于灣大戰，初失區粟也。渡盧容縣，日南郡之屬縣也。自盧容縣至無變，越烽火至比景縣，日中頭上，影當身下，與影為比。如淳曰：故以比景名縣。闞駰曰：比，讀陰庇之庇。景在己下，言為身所庇也。
31
《林邑記》曰：渡比景至朱吾。朱吾縣浦，今之封界，朱吾以南，有文狼人，野居無室宅，依樹止宿，食生魚肉，採香為業，與人交市，若上皇之民矣。縣南有文狼究，下流逕通。
32
《晉書地道記》曰：朱吾縣屬日南郡，去郡二百里。此縣民，漢時不堪二千石長吏調求，引屈都乾為國。
33
《林邑記》曰：屈都，夷也。朱吾浦內通無勞湖，無勞究水通壽泠浦。元嘉元年，交州刺史阮彌之征林邑，陽邁出婚不在，奮威將軍阮謙之領七千人，先襲區粟，已過四會，未入壽泠，三日三夜無頓止處，凝海直岸，遇風大敗。陽邁攜婚，都部伍三百許船來相救援，謙之遭風，餘數船艦，夜于壽泠浦里相遇，闇中大戰，謙之手射陽邁柁工，船敗縱橫，崑崙單舸，接得陽邁。謙之以風溺之餘，制勝理難，自此還渡壽泠，至溫公浦。升平三年，溫放之征范佛于灣分界陰陽圻，入新羅灣，至焉下，一名阿賁浦，入彭龍灣隱避風波，即林邑之海渚。元嘉二十三年，交州刺史檀和之破區粟已，飛旍蓋海，將指典沖，于彭龍灣上鬼塔，與林邑大戰，還渡典沖、林邑入浦，令軍大進，持重故也。浦西，即林邑都也。治典沖，去海岸四十里，處荒流之徼表，國越裳之疆南，秦漢象郡之象林縣也。東濱滄海，西際徐狼，南接扶南，北連九德。後去象林，林邑之號，建國起自漢末，初平之亂，人懷異心，象林功曹姓區，有子名逵，攻其縣殺令，自號為王。值世亂離，林邑遂立。後乃襲代，傳位子孫，三國鼎爭，未有所附。吳有交土，與之鄰接，進侵壽泠，以為疆界。自區逵以後，國無文史，失其纂代，世數難詳，宗胤滅絶，無復種裔。外孫范熊代立，人情樂推。後熊死，子逸立。有范文，日南西捲縣夷帥范椎奴也。文為奴時，山澗牧牛，于澗水中得兩鯉魚，隱藏挾歸，規欲私食。郎知檢求，文大慙懼，起託云：將礪石還，非為魚也。郎至魚所，見是兩石，信之而去，文始異之。石有鐵，文入山中，就石冶鐵，鍛作兩刀，舉刃向鄣，因祝曰：鯉魚變化，冶石成刀，斫石鄣破者是有神靈，文當得此，為國君王。斫不入者，是刀無神靈。進斫石鄣，如龍淵、干將之斬蘆藁，由是人情漸附。今斫石尚在，魚刀猶存，傳國子孫，如斬蛇之劍也。椎嘗使文遠行商賈，北到上國，多所聞見。以晉愍帝建興中，南至林邑，教王范逸制造城池，繕治戎甲，經始廓略。王愛信之，使為將帥，能得衆心。文讒王諸子，或徙或奔，王乃獨立。成帝咸和六年死，無胤嗣。文迎王子于外國，海行取水，置毒椰子中，飲而殺之。遂脅國人，自立為王。取前王妻妾置高樓上，有從己者，取而納之；不從己者，絶其飲食而死。《江東舊事》云：范文本揚州人，少被掠為奴，賣墮交州，年十五六，遇罪當得杖，畏怖因逃，隨林邑賈人渡海遠去，没入于王，大被幸愛。經十餘年，王死，文害王二子，詐殺侯將，自立為王，威加諸國。或夷椎蠻語，口食鼻飲，或雕面鏤身，狼䐠裸種。漢、魏流赭，咸為其用。建元二年，攻日南、九德、九真，百姓奔迸，千里無煙，乃還林邑。林邑西去廣州二千五百里，城西南角，高山長嶺，連接天鄣，嶺北接澗，大源淮水出郍郍遠界，三重長洲，隱山繞西，衛北迴東，其嶺南開澗；小源淮水出松根界，上山壑流，隱山繞南，曲街迴東，合淮流以注典沖。其城西南際山，東北瞰水，重壍流浦，周繞城下，東南壍外，因傍薄城，東西橫長，南北縱狹，北邊西端，迴折曲入。城周圍八里一百步，甎城二丈，上起甎牆一丈，開方隙孔，甎上倚板，板上層閣，閣上架屋，屋上構樓，高者六七丈，下者四五丈。飛觀鴟尾，迎風拂雲，緣山瞰水，騫翥嵬㟧。但制造壯拙，稽古夷俗。城開四門：東為前門，當兩淮渚濱，于曲路有古碑，夷書銘讚前王胡達之德。西門當兩重壍，北迴上山，山西即淮流也。南門度兩重壍，對溫公壘。升平二年，交州刺史溫放之殺交趾太守杜寶、別駕阮朗，遂征林邑，水陸累戰，佛保城自守，重求請服，聽之。今林邑東城南五里有溫公二壘是也。北門濱淮，路斷不通。城內小城，周圍三百二十步，合堂瓦殿，南壁不開，兩頭長屋，脊出南北，南擬背日。西區城內，石山順淮面陽，開東向殿，飛檐鴟尾，青巢丹墀，榱題桷椽，多諸古法。閣殿上柱，高城丈餘五，牛屎為泥。牆壁青光迴度，曲掖綺牖，紫窗椒房，嬪媵無別，宮觀、路寢、永巷，共在殿上，臨踞東軒，徑與下語，子弟臣侍，皆不得上。屋有五十餘區，連甍接棟，檐宇相承。神祠鬼塔，小大八廟，層臺重榭，狀似佛刹。郭無市里，邑寡人居，海岸蕭條，非生民所處，而首渠以永安，養國十世，豈久存哉。元嘉中，檀和之征林邑，其王陽邁，舉國夜奔竄山藪。據其城邑，收寶巨億，軍還之後，陽邁歸國，家國荒殄，時人靡存，躊躕崩擗，憤絶復蘇，即以元嘉二十三年死。初，陽邁母懷身，夢人鋪陽邁金席，與其兒落席上，金色光起，昭折豔曜。華俗謂上金為紫磨金，夷俗謂上金為陽邁金。父胡達死，襲王位，能得人情，自以靈夢，為國祥慶。其太子初名咄，後陽邁死，咄年十九代立，慕先君之德，復改名陽邁。昭穆二世，父子共名，知林邑之將亡矣。其城，隍壍之外，林棘荒蔓，榛梗冥鬱，藤盤筀秀，參錯際天。其中香桂成林，氣清煙澄。桂父，縣人也，棲居此林，服桂得道。時禽異羽，翔集間關，兼比翼鳥，不比不飛，鳥名歸飛，鳴聲自呼。此戀鄉之思孔悲，桑梓之敬成俗也。豫章俞益期，性氣剛直，不下曲俗，容身無所，遠適在南，《與韓康伯書》曰：惟檳榔樹，最南遊之可觀，但性不耐霜，不得北植，不遇長者之目，令人恨深。嘗對飛鳥戀土，增思寄意，謂此鳥其背青，其腹赤，丹心外露，鳴情未達，終日歸飛，飛不十千，路餘萬里，何由歸哉？九真太守任延，始教耕犂，俗化交土，風行象林。知耕以來，六百餘年，火耨耕藝，法與華同。名白田，種白穀，七月火作，十月登熟；名赤田，種赤穀，十二月作，四月登熟。所謂兩熟之稻也。至于草甲萌芽，穀月代種，穜稑早晚，無月不秀，耕耘功重，收穫利輕，熟速故也。米不外散，恒為豐國。桑蠶年八熟繭，《三都賦》所謂八蠶之綿者矣。其崖小水冪䍥，常吐飛溜，或雪霏沙漲，清寒無底，分溪別壑，津濟相通。其水自城東北角流，水上懸起高橋，渡淮北岸，即彭龍、區粟之通逵也。檀和之東橋大戰，陽邁被創落象，即是處也。其水又東南流逕船官口，船官川源徐狼，外夷皆裸身，男以竹筒掩體，女以樹葉蔽形，外名狼䐠，所謂裸國者也。雖習俗裸袒，猶恥無蔽，惟依暝夜，與人交市。闇中嗅金，便知好惡，明朝曉看，皆如其言。自此外行，得至扶南。
34
按竺枝《扶南記》曰：扶南去林邑四千里，水步道通。檀和之令軍入邑浦，據船官口城六里者也。自船官下注大浦之東湖，大水連行，潮上西流，潮水日夜長七八尺，從此以西，朔望并潮，一上七日，水長丈六七。七日之後，日夜分為再潮，水長一二尺。春夏秋冬，厲然一限，高下定度，水無盈縮，是為海運，亦曰象水也，又兼象浦之名。《晉功臣表》所謂金潾清逕，象渚澄源者也。其川浦渚，有水蟲彌微，攢木食船，數十日壞。源潭湛瀨，有鮮魚，色黑，身五丈，頭如馬首，伺人入水，便來為害。
35
《山海經》曰：離耳國、雕題國，皆在鬱水南。
36
《林邑記》曰：漢置九郡，儋耳與焉。民好徒跣，耳廣垂以為飾，雖男女褻露，不以為羞。暑褻薄日，自使人黑，積習成常，以黑為美。《離騷》所謂玄國矣。然則儋耳即離耳也。
37
主氏《交廣春秋》曰：朱崖、儋耳二郡，與交州俱開，皆漢武帝所置。大海中，南極之外，對合浦徐聞縣。清朗無風之日，逕望朱崖州，如囷廩大。從徐聞對渡，北風舉帆，一日一夜而至。周迴二千餘里，徑度八百里，人民可十萬餘家，皆殊種異類，被髮雕身，而女多姣好，白晳、長髮、美鬢，犬羊相聚，不服德教。儋耳先廢，朱崖數叛，元帝以賈捐之議罷郡。
38
楊氏《南裔異物志》曰：儋耳、朱崖，俱在海中，分為東蕃。
39
故《山海經》曰：在鬱水南也。鬱水又南自壽泠縣注于海。昔馬文淵積石為塘，達于象浦，建金標為南極之界。
40
《俞益期箋》曰：馬文淵立兩銅柱于林邑岸北，有遺兵十餘家不反，居壽泠岸南而對銅柱。悉姓馬，自婚姻，今有二百戶。交州以其流寓，號曰馬流。言語飲食，尚與華同。山川移易，銅柱今復在海中，正賴此民，以識故處也。
41
《林邑記》曰：建武十九年，馬援樹兩銅柱于象林南界，與西屠國分，漢之南疆也。土人以之流寓，號曰馬流，世稱漢子孫也。
42
《山海經》曰：鬱水出象郡而西南注南海，入須陵東南者也。應劭曰：鬱水出廣信，東入海。言始或可，終則非矣。

Source: [Source text at CText] (http://ctext.org/text.pl?node=570346&if=en "Source text at CText")