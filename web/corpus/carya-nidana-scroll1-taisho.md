## Cārya-nidāna, Scroll 1 Fragment

Description: The Chinese text for a fragment of the Cārya-nidāna, Scroll 1 from the Taisho Tripitaka. Vol. 3, No. 184, p. 463, b12-c21.

Vocabulary Analysis: [Vocabulary analysis] (corpus_entry.php?uri=analysis/carya-nidana-scroll1-taisho-analysis.md "Vocabulary analysis")

Character Set: Traditional Chinese

Source: [CBETA Chinese Electronic Tripitaka] (http://www.cbeta.org "CBETA web site")

Document: [Cārya-nidāna, Scroll 1] (http://tripitaka.cbeta.org/T03n0184_001 "Cārya-nidāna, Scroll 1")

Alternate formats: [Plain text file] (corpus/carya-nidana-scroll1-taisho.txt "Diamond Sutra Plain Text")

Notes: This text describes the birth of the Buddha on the 4th day of the 8th month. He came to his mother in a dream riding a white elephant.

後漢竺大力共康孟詳《修行本起經》卷1〈菩薩降身品〉 Cārya-nidāna, Scroll 1

菩薩降身品第二

[0463b12] 「於是能仁菩薩，化乘白象，來就母胎。用四月八日，夫人沐浴，塗香著新衣畢，小如安身，夢見空中有乘白象，光明悉照天下，彈琴鼓樂，絃歌之聲，散花燒香，來詣我上，忽然不現。夫人驚寤，王即問曰：『何故驚動？』夫人言：『向於夢中，見乘白象者，空中飛來，彈琴鼓樂，散花燒香，來在我上，忽不復現，是以驚覺。』王意恐懼心為不樂，便召相師隨若那，占其所夢。相師言：『此夢者，是王福慶，聖神降胎，故有是夢。生子處家，當為轉輪飛行皇帝；出家學道，當得作佛，度脫十方。』王意歡喜。於是夫人，身意和雅，而說偈言：

「『今我所懷胎，　　必是摩訶薩，<br/>
　　婬邪嫉恚止，　　身心清淨安。<br/>
　　心常樂布施，　　持戒忍精進，<br/>
　　定意入三昧，　　智慧廣度人。<br/>
　　觀察大王身，　　敬如父以兄，<br/>
　　瞻愍人民類，　　亦如己赤子。<br/>
　　疾病醫藥療，　　飢寒施衣食，<br/>
　　憐貧敬尊老，　　樂令生老滅。<br/>
　　諸在獄閉繫，　　毒苦愁怖惱，<br/>
　　願王加大慈，　　一時赦罪過。<br/>
　　今我不欲聞，　　世俗音樂聲，<br/>
　　志趣山林宴，　　清淨寂默定。』

[0463c07] 「於是粟散諸小國王，聞大王夫人有娠，皆來朝賀，各以金銀珍寶衣被花香，敬心奉貢稱吉，無量夫人，舉手攘之，不欲勞煩。自夫人懷妊，天獻眾味，補益精氣，自然飽滿，不復饗王厨。十月已滿太子身成，到四月七日，夫人出遊，過流民樹下，眾花開化、明星出時，夫人攀樹枝，便從右脇生墮地。行七步，舉手而言：『天上天下，唯我為尊。三界皆苦，吾當安之。』應時天地大動，三千大千剎土莫不大明。釋梵四王與其官屬，諸龍、鬼神、閱叉、揵陀羅、阿須倫，皆來侍衛。有龍王兄弟，一名迦羅，二名欝迦羅，左雨溫水，右雨冷泉，釋梵摩持天衣裹之，天雨花香，彈琴鼓樂，熏香燒香，擣香澤香，虛空側塞。夫人抱太子，乘交龍車，幢幡伎樂，導從還宮。

