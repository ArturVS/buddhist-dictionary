<a href="corpus_entry.php?uri=gaosengzhuan-scroll2.md">Text Information</a>

T50n2059_p0330a02(00)║高僧傳卷第二
T50n2059_p0330a03(00)║
T50n2059_p0330a04(00)║　　　　梁會稽嘉祥寺沙門釋慧皎撰
T50n2059_p0330a05(00)║　　　譯經中
T50n2059_p0330a06(00)║　鳩摩羅什一　弗若多羅二
T50n2059_p0330a07(00)║　曇摩流支三　卑摩羅叉四
T50n2059_p0330a08(00)║　佛陀耶舍五　佛馱跋陀羅六
T50n2059_p0330a09(00)║　曇無讖七
T50n2059_p0330a10(00)║　　　　鳩摩羅什一
T50n2059_p0330a11(00)║鳩摩羅什。此云童壽。天竺人也。家世國相。
T50n2059_p0330a12(00)║什祖父達多。倜儻不群名重於國。
T50n2059_p0330a13(03)║父鳩摩炎。聰明有懿節。將嗣相位。乃辭避出家。
T50n2059_p0330a14(01)║東度蔥嶺。龜茲王聞其棄榮甚敬慕之。
T50n2059_p0330a15(02)║自出郊迎請為國師。
T50n2059_p0330a16(10)║王有妹年始二十識悟明敏過目必能。一聞則誦。
T50n2059_p0330a17(07)║且體有赤黶法生智子。諸國娉之並不肯行。
T50n2059_p0330a18(05)║及見摩炎心欲當之。乃逼以妻焉。既而懷什。什在胎時。
T50n2059_p0330a19(00)║其母自覺。神悟超解有倍常日。
T50n2059_p0330a20(04)║聞雀梨大寺名德既多。又有得道之僧。
T50n2059_p0330a21(05)║即與王族貴女德行諸尼。彌日設供請齋聽法。
T50n2059_p0330a22(03)║什母忽自通天竺語。難問之辭必窮淵致。
T50n2059_p0330a23(03)║眾咸歎之。有羅漢達摩瞿沙曰。此必懷智子。
T50n2059_p0330a24(01)║為說舍利弗在胎之證。
T50n2059_p0330a25(08)║及什生之後還忘前言。頃之什母樂欲出家。夫未之許。
T50n2059_p0330a26(03)║遂更產一男名弗沙提婆。
T50n2059_p0330a27(09)║後因出城遊觀見塚間枯骨異處縱橫。於是深惟苦本定誓出家。
T50n2059_p0330a28(00)║若不落髮不咽飲食。
T50n2059_p0330a29(08)║至六日夜氣力綿乏疑不達旦。夫乃懼而許焉。
T50n2059_p0330b01(06)║以未剃髮故猶不嘗進。即敕人除髮。乃下飲食。
T50n2059_p0330b02(03)║次旦受戒仍樂禪法。專精匪懈學得初果。
T50n2059_p0330b03(02)║什年七歲亦俱出家。從師受經日誦千偈。
T50n2059_p0330b04(02)║偈有三十二字。凡三萬二千言。誦毘曇既過。
T50n2059_p0330b05(01)║師授其義。即自通達。無幽不暢。
T50n2059_p0330b06(05)║時龜茲國人以其母王妹利養甚多。乃攜什避之。
T50n2059_p0330b07(02)║什年九歲。隨母渡辛頭河至罽賓。
T50n2059_p0330b08(05)║遇名德法師槃頭達多。即罽賓王之從弟也。
T50n2059_p0330b09(04)║淵粹有大量。才明博識獨步當時。
T50n2059_p0330b10(07)║三藏九部莫不該練。從旦至中手寫千偈。
T50n2059_p0330b11(06)║從中至暮亦誦千偈。名播諸國遠近師之。
T50n2059_p0330b12(06)║什至即崇以師禮。從受雜藏中長二含凡四百萬言。
T50n2059_p0330b13(03)║達多每稱什神俊。遂聲徹於王。王即請入宮。
T50n2059_p0330b14(02)║集外道論師共相攻難。言氣始交。
T50n2059_p0330b15(06)║外道輕其年幼言頗不遜。什乘隙而挫之。
T50n2059_p0330b16(07)║外道折伏愧惋無言。王益敬異。
T50n2059_p0330b17(12)║日給鵝腊一雙粳米麵各三斗酥六升。此外國之上供也。
T50n2059_p0330b18(06)║所住寺僧乃差大僧五人沙彌十人營視掃灑。有若弟子。
T50n2059_p0330b19(00)║其見尊崇如此。至年十二。其母攜還龜茲。
T50n2059_p0330b20(00)║諸國皆聘以重爵。什並不顧。
T50n2059_p0330b21(05)║時什母將什至月氏北山。有一羅漢見而異之。
T50n2059_p0330b22(03)║謂其母曰。常當守護。
T50n2059_p0330b23(11)║此沙彌若至三十五不破戒者。當大興佛法度無數人。
T50n2059_p0330b24(05)║與優波掘多無異。若戒不全無能為也。
T50n2059_p0330b25(05)║正可才明攜詣法師而已。什進到沙勒國頂戴佛缽。
T50n2059_p0330b26(01)║心自念言。缽形甚大何其輕耶。即重不可勝。
T50n2059_p0330b27(00)║失聲下之。母問其故。答云。
T50n2059_p0330b28(06)║兒心有分別故缽有輕重耳。遂停沙勒一年。
T50n2059_p0330b29(05)║其冬誦阿毘曇。於十門修智諸品無所諮受。
T50n2059_p0330c01(04)║而備達其妙。又於六足諸問無所滯礙。
T50n2059_p0330c02(05)║沙勒國有三藏沙門名喜見。謂其王曰此沙彌不可輕。
T50n2059_p0330c03(00)║王宜請令初開法門。凡有二益。
T50n2059_p0330c04(04)║一國內沙門恥其不逮必見勉強。
T50n2059_p0330c05(07)║二龜茲王必謂什出我國。而彼尊之是尊我也。必來交好。
T50n2059_p0330c06(01)║王許焉。即設大會請什升座說轉法輪經。
T50n2059_p0330c07(01)║龜茲王果遣重使酬其親好。什以說法之暇。
T50n2059_p0330c08(00)║乃尋訪外道經書。善學圍陀含多論。
T50n2059_p0330c09(01)║多明文辭製作問答等事。
T50n2059_p0330c10(08)║又博覽四圍陀典及五明諸論。陰陽星算莫不必盡。
T50n2059_p0330c11(04)║妙達吉凶言若符契。為性率達不厲小檢。
T50n2059_p0330c12(04)║修行者頗共疑之。然什自得於心未嘗介意。
T50n2059_p0330c13(02)║時有莎車王子參軍王子兄弟二人。
T50n2059_p0330c14(04)║委國請從而為沙門。兄字須利耶跋陀。
T50n2059_p0330c15(06)║弟字須利耶蘇摩。蘇摩才伎絕倫專以大乘為化。
T50n2059_p0330c16(03)║其兄及諸學者皆共師焉。什亦宗而奉之。親好彌至。
T50n2059_p0330c17(00)║蘇摩後為什說阿耨達經。
T50n2059_p0330c18(07)║什聞陰界諸入皆空無相。怪而問曰。
T50n2059_p0330c19(09)║此經更有何義而皆破壞諸法。答曰。眼等諸法非真實有。
T50n2059_p0330c20(03)║什既執有眼根。彼據因成無實。
T50n2059_p0330c21(07)║於是研覈大小往復移時。什方知理有所歸。遂專務方等。
T50n2059_p0330c22(01)║乃歎曰。
T50n2059_p0330c23(13)║吾昔學小乘如人不識金以[金*俞]石為妙。
T50n2059_p0330c24(14)║因廣求義要受誦中百二論及十二門等。頃之隨母進到溫宿國。
T50n2059_p0330c25(05)║即龜茲之北界。時溫宿有一道士。神辯英秀振名諸國。
T50n2059_p0330c26(00)║手擊王鼓而自誓言。論勝我者斬首謝之。
T50n2059_p0330c27(00)║什既至以二義相檢。即迷悶自失稽首歸依。
T50n2059_p0330c28(00)║於是聲滿蔥左譽宣河外。
T50n2059_p0330c29(06)║龜茲王躬往溫宿。迎什還國。廣說諸經。
T50n2059_p0331a01(06)║四遠宗仰莫之能抗。時王子為尼。字阿竭耶末帝。
T50n2059_p0331a02(03)║博覽群經特深禪要。云已證二果聞法喜踊。
T50n2059_p0331a03(02)║迺更設大集請開方等經奧。
T50n2059_p0331a04(07)║什為推辯諸法皆空無我分別陰界假名非實。
T50n2059_p0331a05(06)║時會聽者莫不悲感追悼恨悟之晚矣。
T50n2059_p0331a06(07)║至年二十受戒於王宮。從卑摩羅叉學十誦律。
T50n2059_p0331a07(05)║有頃什母辭往天竺。謂龜茲王白純曰。
T50n2059_p0331a08(06)║汝國尋衰吾其去矣。行至天竺進登三果。
T50n2059_p0331a09(06)║什母臨去謂什曰。方等深教應大闡真丹。
T50n2059_p0331a10(06)║傳之東土唯爾之力。但於自身無利。其可如何。什曰。
T50n2059_p0331a11(02)║大士之道利彼忘軀。若必使大化流傳。
T50n2059_p0331a12(03)║能洗悟矇俗。雖復身當爐鑊苦而無恨。
T50n2059_p0331a13(03)║於是留住龜茲止于新寺。後於寺側故宮中。
T50n2059_p0331a14(02)║初得放光經。始就披讀。魔來蔽文唯見空牒。
T50n2059_p0331a15(01)║什知魔所為。誓心踰固。魔去字顯。仍習誦之。
T50n2059_p0331a16(00)║復聞空中聲曰。汝是智人何用讀此。
T50n2059_p0331a17(01)║什曰。汝是小魔宜時速去。
T50n2059_p0331a18(07)║我心如地不可轉也。停住二年。廣誦大乘經論洞其祕奧。
T50n2059_p0331a19(01)║龜茲王為造金師子座。以大秦錦褥鋪之。
T50n2059_p0331a20(01)║令什升而說法。什曰。
T50n2059_p0331a21(09)║家師猶未悟大乘欲躬往仰化。不得停此。
T50n2059_p0331a22(09)║俄而大師盤頭達多不遠而至。王曰。大師何能遠顧。達多曰。
T50n2059_p0331a23(02)║一聞弟子所悟非常。二聞大王弘贊佛道。
T50n2059_p0331a24(02)║故冒涉艱危遠奔神國。什得師至欣遂本懷。
T50n2059_p0331a25(00)║為說德女問經。多明因緣空假。
T50n2059_p0331a26(03)║昔與師俱所不信。故先說也。師謂什曰。
T50n2059_p0331a27(04)║汝於大乘見何異相而欲尚之。什曰。
T50n2059_p0331a28(06)║大乘深淨明有法皆空。小乘偏局多諸漏失。
T50n2059_p0331a29(05)║師曰汝說一切皆空甚可畏也。安捨有法而愛空乎。
T50n2059_p0331b01(01)║如昔狂人令績師績線極令細好。
T50n2059_p0331b02(04)║績師加意細若微塵。狂人猶恨其麤。
T50n2059_p0331b03(06)║績師大怒乃指空示曰。此是細縷。狂人曰。何以不見。師曰。
T50n2059_p0331b04(00)║此縷極細。我工之良匠猶且不見。況他人耶。
T50n2059_p0331b05(00)║狂人大喜以付織師。
T50n2059_p0331b06(08)║師亦效焉皆蒙上賞而實無物。汝之空法亦由此也。
T50n2059_p0331b07(04)║什乃連類而陳之。往復苦至經一月餘日。方乃信服。
T50n2059_p0331b08(00)║師歎曰。師不能達反啟其志。驗於今矣。
T50n2059_p0331b09(01)║於是禮什為師。言和上是我大乘師。
T50n2059_p0331b10(03)║我是和上小乘師矣。西域諸國咸伏什神俊。
T50n2059_p0331b11(02)║每年講說諸王皆長跪座側。令什踐而登焉。
T50n2059_p0331b12(01)║其見重如此。什既道流西域名被東川。
T50n2059_p0331b13(02)║時符堅僣號關中。有外國前部王及龜茲王弟。
T50n2059_p0331b14(01)║並來朝堅。堅引見二王說堅云。
T50n2059_p0331b15(04)║西域多產珍奇。請兵往定以求內附。
T50n2059_p0331b16(06)║至符堅建元十三年歲次丁丑正月。太史奏云。
T50n2059_p0331b17(04)║有星見於外國分野。當有大德智人入輔中國。堅曰。
T50n2059_p0331b18(00)║朕聞西域有鳩摩羅什。
T50n2059_p0331b19(07)║襄陽有沙門釋道安。將非此耶。即遣使求之。至十七年二月。
T50n2059_p0331b20(00)║善善王前部王等。又說堅請兵西伐。
T50n2059_p0331b21(02)║十八年九月堅遣驍騎將軍呂光陵江將軍姜飛。
T50n2059_p0331b22(00)║將前部王及車師王等。率兵七萬。
T50n2059_p0331b23(03)║西伐龜茲及烏耆諸國。臨發堅餞光於建章宮。
T50n2059_p0331b24(02)║謂光曰。夫帝王應天而治。以子愛蒼生為本。
T50n2059_p0331b25(00)║豈貪其地而伐之乎。
T50n2059_p0331b26(07)║正以懷道之人故也。
T50n2059_p0331b27(15)║朕聞西國有鳩摩羅什深解法相善閑陰陽。為後學之宗。朕甚思之。
T50n2059_p0331b28(05)║賢哲者國之大寶。若剋龜茲即馳驛送什。光軍未至。
T50n2059_p0331b29(00)║什謂龜茲王白純曰。國運衰矣。當有勍敵。
T50n2059_p0331c01(00)║日下人從東方來。宜恭承之勿抗其鋒。
T50n2059_p0331c02(01)║純不從而戰。光遂破龜茲殺純。
T50n2059_p0331c03(05)║立純弟震為主。光既獲什未測其智量。見年齒尚少。
T50n2059_p0331c04(01)║乃凡人戲之。強妻以龜茲王女。
T50n2059_p0331c05(05)║什距而不受辭甚苦到。光曰。道士之操不踰先父。
T50n2059_p0331c06(02)║何可固辭。乃飲以醇酒。同閉密室。
T50n2059_p0331c07(05)║什被逼既至遂[虛*予]其節。
T50n2059_p0331c08(11)║或令騎牛及乘惡馬欲使墮落。什常懷忍辱曾無異色。
T50n2059_p0331c09(06)║光慚愧而止光還中路置軍於山下。將士已休。什曰。
T50n2059_p0331c10(02)║不可在此。必見狼狽。宜徙軍隴上。光不納。
T50n2059_p0331c11(01)║至夜果大雨洪潦暴起。水深數丈。死者數千。
T50n2059_p0331c12(01)║光始密而異之。什謂光曰。
T50n2059_p0331c13(07)║此凶亡之地不宜淹留。推運揆數應速言歸。
T50n2059_p0331c14(06)║中路必有福地可居。光從之。
T50n2059_p0331c15(11)║至涼州聞符堅已為姚萇所害。光三軍縞素大臨城南。
T50n2059_p0331c16(06)║於是竊號關外稱年太安。太安元年正月姑臧大風。什曰。
T50n2059_p0331c17(00)║不祥之風當有姦叛。然不勞自定也。
T50n2059_p0331c18(03)║俄而梁謙彭晃相係而叛。尋皆殄滅。
T50n2059_p0331c19(05)║至光龍飛二年。
T50n2059_p0331c20(16)║張掖臨松盧水胡沮渠男成及從弟蒙遜反。推建康太守段業為主。
T50n2059_p0331c21(06)║光遣庶子秦州刺史太原公纂。率眾五萬討之。
T50n2059_p0331c22(04)║時論謂業等烏合。纂有威聲勢必全剋。光以訪什。
T50n2059_p0331c23(00)║什曰。觀察此行未見其利。
T50n2059_p0331c24(06)║既而纂敗績於合梨。俄又郭馨作亂。纂委大軍輕還。
T50n2059_p0331c25(02)║復為馨所敗僅以身免。
T50n2059_p0331c26(09)║光中書監張資文翰溫雅。光甚器之。資病。光博營救療。
T50n2059_p0331c27(04)║有外國道人羅叉。云能差資疾。光喜給賜甚重。
T50n2059_p0331c28(02)║什知叉誑詐。告資曰。叉不能為益徒煩費耳。
T50n2059_p0331c29(00)║冥運雖隱可以事試也。
T50n2059_p0332a01(06)║乃以五色系作繩。結之燒為灰末投水中。
T50n2059_p0332a02(06)║灰若出水還成繩者。病不可愈。須臾灰聚浮出復繩本形。
T50n2059_p0332a03(00)║既而又治無效。少日資亡。頃之光又卒。
T50n2059_p0332a04(02)║子紹襲位。數日光庶子纂殺紹自立。稱元咸寧。
T50n2059_p0332a05(00)║咸寧二年有豬生子。一身三頭。
T50n2059_p0332a06(04)║龍出東廂井中到殿前蟠臥。比旦失之。纂以為美瑞。
T50n2059_p0332a07(00)║號大殿為龍翔殿。
T50n2059_p0332a08(09)║俄而有黑龍升於當陽九宮門。纂改九宮門為龍興門。什奏曰。
T50n2059_p0332a09(01)║皆潛龍出遊豕妖表異。龍者陰類出入有時。
T50n2059_p0332a10(00)║而今屢見則為災眚。必有下人謀上之變。
T50n2059_p0332a11(00)║宜剋棋修德以答天戒。纂不納。
T50n2059_p0332a12(03)║與什博戲。殺棋曰。斫胡奴頭。什曰。
T50n2059_p0332a13(05)║不能斫胡奴頭。胡奴將斫人頭。此言有旨。而纂終不悟。
T50n2059_p0332a14(00)║光弟保有子名超。超小字胡奴。
T50n2059_p0332a15(05)║後果殺纂斬首。立其兄隆為主。時人方驗什之言也。
T50n2059_p0332a16(00)║什停涼積年。呂光父子既不弘道。
T50n2059_p0332a17(03)║故蘊其深解無所宣化。符堅已亡竟不相見。
T50n2059_p0332a18(02)║及姚萇僣有關中。亦挹其高名虛心要請。
T50n2059_p0332a19(02)║諸呂以什智計多解。恐為姚謀不許東入。
T50n2059_p0332a20(01)║及萇卒子興襲位。復遣敦請。興弘始三年三月。
T50n2059_p0332a21(00)║有樹連理生于廣庭。逍遙園蔥變為[卄/(〡*臣)]。
T50n2059_p0332a22(01)║以為美瑞。謂智人應入。
T50n2059_p0332a23(08)║至五月興遣隴西公碩德西伐呂隆。隆軍大破。
T50n2059_p0332a24(06)║至九月隆上表歸降。方得迎什入關。
T50n2059_p0332a25(08)║以其年十二月二十日至于長安。興待以國師之禮。
T50n2059_p0332a26(03)║甚見優寵。晤言相對則淹留終日。
T50n2059_p0332a27(06)║研微造盡則窮年忘[卷*力]。自大法東被始于漢明。
T50n2059_p0332a28(03)║涉歷魏晉經論漸多。而支竺所出多滯文格義。
T50n2059_p0332a29(01)║興少達崇三寶銳志講集。什既至止。
T50n2059_p0332b01(03)║仍請入西明閣及逍遙園譯出眾經。
T50n2059_p0332b02(06)║什既率多諳誦無不究盡。轉能漢言音譯流便。
T50n2059_p0332b03(04)║既覽舊經義多紕僻。
T50n2059_p0332b04(11)║皆由先度失旨不與梵本相應。
T50n2059_p0332b05(16)║於是興使沙門增[(丰*力)/石]僧遷法欽道流道恒道標僧叡僧肇等八百餘人諮受什旨。
T50n2059_p0332b06(02)║更令出大品。什持梵本興執舊經以相讎校。
T50n2059_p0332b07(00)║其新文異舊者義皆圓通。
T50n2059_p0332b08(07)║眾心[愜-匚]伏莫不欣讚。興以佛道沖邃其行唯善。
T50n2059_p0332b09(06)║信為出苦之良津御世之洪則。故託意九經遊心十二。
T50n2059_p0332b10(01)║乃著通三世論以勗示因果。
T50n2059_p0332b11(06)║王公已下並欽贊厥風。
T50n2059_p0332b12(14)║大將軍常山公顯左軍將軍安城侯嵩並篤信緣業。
T50n2059_p0332b13(10)║屢請什於長安大寺講說新經。
T50n2059_p0332b14(15)║
T50n2059_p0332b15(33)║
T50n2059_p0332b16(51)║
T50n2059_p0332b17(69)║
T50n2059_p0332b18(86)║續出小品金剛波若十住法華維摩思益首楞嚴持世佛藏菩薩藏遺教菩提無行呵欲自在王因緣觀小無量壽新賢劫禪經禪法要禪要解彌勒成佛彌勒下生十誦律十誦戒本菩薩戒本釋論成實十住中百十二門論凡三百餘卷。並暢顯神源揮發幽致。
T50n2059_p0332b19(02)║于時四方義士萬里必集。盛業久大于今咸仰。
T50n2059_p0332b20(00)║龍光釋道生。慧解入微玄搆文外。
T50n2059_p0332b21(03)║每恐言舛入關請決。
T50n2059_p0332b22(11)║廬山釋慧遠學貫群經棟梁遺化。而時去聖久遠疑義莫決。
T50n2059_p0332b23(04)║乃封以諮什語見遠傳。初沙門僧叡才識高明。
T50n2059_p0332b24(02)║常隨什傳寫。
T50n2059_p0332b25(13)║什每為叡論西方辭體商略同異云。天竺國俗甚重文製。
T50n2059_p0332b26(08)║其宮商體韻以入絃為善。凡覲國王必有贊德。見佛之儀。
T50n2059_p0332b27(01)║以歌歎為貴。經中偈頌皆其式也。
T50n2059_p0332b28(04)║但改梵為秦失其藻蔚。雖得大意殊隔文體。
T50n2059_p0332b29(02)║有似嚼飯與人。非徒失味。乃令嘔噦也。
T50n2059_p0332c01(02)║什嘗作頌贈沙門法和云。心山育明德。
T50n2059_p0332c02(03)║流薰萬由延。哀鸞孤桐上。清音徹九天。
T50n2059_p0332c03(04)║凡為十偈辭喻皆爾。什雅好大乘志存敷廣。常歎曰。
T50n2059_p0332c04(00)║吾若著筆作大乘阿毘曇。
T50n2059_p0332c05(06)║非迦旃延子比也。今在秦地深識者寡。
T50n2059_p0332c06(07)║折翮於此將何所論。乃悽然而止。唯為姚興著實相論二卷。
T50n2059_p0332c07(00)║并注維摩。出言成章無所刪改。
T50n2059_p0332c08(04)║辭喻婉約莫非玄奧。什為人神情朗徹傲岸出群。
T50n2059_p0332c09(01)║應機領會鮮有倫匹者篤。性仁厚汎愛為心。
T50n2059_p0332c10(00)║虛己善誘終日無[卷*力]。姚主常謂什曰。
T50n2059_p0332c11(02)║大師聰明超悟天下莫二。若一旦後世。
T50n2059_p0332c12(03)║何可使法種無嗣。遂以妓女十人逼令受之。
T50n2059_p0332c13(02)║自爾以來不住僧坊。別立廨舍供給豐盈。
T50n2059_p0332c14(01)║每至講說常先自說。
T50n2059_p0332c15(08)║譬喻如臭泥中生蓮花。但採蓮花勿取臭泥也。
T50n2059_p0332c16(05)║初什在龜茲從卑摩羅叉律師受律。卑摩後入關中。
T50n2059_p0332c17(01)║什聞至欣然師敬盡禮。卑摩未知被逼之事。
T50n2059_p0332c18(00)║因問什曰。汝於漢地大有重緣。
T50n2059_p0332c19(04)║受法弟子可有幾人。什答云。漢境經律未備。
T50n2059_p0332c20(03)║新經及諸論等。多是什所傳出。
T50n2059_p0332c21(08)║三千徒眾皆從什受法。但什累業障深。故不受師教耳。
T50n2059_p0332c22(02)║又杯渡比丘在彭城。聞什在長安。乃歎曰。
T50n2059_p0332c23(01)║吾與此子戲別三百餘年。杳然未期。
T50n2059_p0332c24(03)║遲有遇於來生耳。什未終日。少覺四大不愈。
T50n2059_p0332c25(02)║乃口出三番神咒令外國弟子誦之以自救。
T50n2059_p0332c26(01)║未及致力轉覺危殆。
T50n2059_p0332c27(08)║於是力疾與眾僧告別曰。因法相遇殊未盡伊心。
T50n2059_p0332c28(04)║方復後世惻愴何言。自以闇昧謬充傳譯。
T50n2059_p0332c29(04)║凡所出經論三百餘卷。唯十誦一部未及刪煩。
T50n2059_p0333a01(02)║存其本旨必無差失。
T50n2059_p0333a02(10)║願凡所宣譯傳流後世咸共弘通。今於眾前發誠實誓。
T50n2059_p0333a03(05)║若所傳無謬者。當使焚身之後舌不燋爛。
T50n2059_p0333a04(05)║以偽秦弘始十一年八月二十日。卒于長安。是歲晉義熙。
T50n2059_p0333a05(00)║五年也。即於逍遙園依外國法以火焚屍。
T50n2059_p0333a06(00)║薪滅形碎唯舌不灰。後外國沙門來云。
T50n2059_p0333a07(02)║羅什所諳十不出一。初什一名鳩摩羅耆婆。
T50n2059_p0333a08(01)║外國製名多以父母為本。什父鳩摩炎。
T50n2059_p0333a09(02)║母字耆婆。故兼取為名。然什死年月諸記不同。
T50n2059_p0333a10(00)║或云弘始七年。或云八年。或云十一年。
T50n2059_p0333a11(01)║尋七與十一字或訛誤。
T50n2059_p0333a12(08)║而譯經錄傳中猶有一年者。恐雷同三家無以正焉。
T50n2059_p0333a13(00)║　　　　弗若多羅二
T50n2059_p0333a14(00)║弗若多羅。此云功德華。罽賓人也。
T50n2059_p0333a15(03)║少出家以戒節見稱。備通三藏而專精十誦律部。
T50n2059_p0333a16(00)║為外國師宗。時人咸謂己階聖果。
T50n2059_p0333a17(03)║以偽秦弘始中振錫入關。
T50n2059_p0333a18(09)║秦上姚興待以上賓之禮。羅什亦挹其戒範厚相宗敬。
T50n2059_p0333a19(03)║先是經法雖傳律藏未闡。聞多羅既善斯部。
T50n2059_p0333a20(02)║咸共思慕。以偽秦弘始六年十月十七日。
T50n2059_p0333a21(03)║集義學僧數百餘人於長安中寺。
T50n2059_p0333a22(06)║延請多羅誦出十誦梵本。羅什譯為晉文。三分獲二。
T50n2059_p0333a23(02)║多羅搆疾菴然棄世。
T50n2059_p0333a24(09)║眾以大業未就而匠人殂往。悲恨之深有踰常痛。
T50n2059_p0333a25(00)║　　　　曇摩流支三
T50n2059_p0333a26(00)║曇摩流支。此云法樂。西域人也。棄家入道。
T50n2059_p0333a27(00)║偏以律藏馳名。
T50n2059_p0333a28(09)║以弘始七年秋達自關中。初弗若多羅誦出十誦未竟而亡。
T50n2059_p0333a29(02)║廬山釋慧遠聞支既善毘尼。希得究竟律部。
T50n2059_p0333b01(01)║乃遣書通好曰。佛教之興先行上國。
T50n2059_p0333b02(03)║自分流以來四百餘年。
T50n2059_p0333b03(09)║至於沙門德式所闕尤多。頃西域道士弗若多羅。是罽賓人。
T50n2059_p0333b04(02)║甚諷十誦梵本。
T50n2059_p0333b05(12)║有羅什法師通才博見為之傳譯。十誦之中文始過半。多羅早喪中途而寢。
T50n2059_p0333b06(00)║不得究竟大業。慨恨良深。
T50n2059_p0333b07(06)║傳聞仁者齎此經自隨。甚欣所遇。
T50n2059_p0333b08(09)║冥運之來豈人事而已耶。想弘道為物感時而動。叩之有人。
T50n2059_p0333b09(01)║必情無所吝。若能為律學之徒。畢此經本。
T50n2059_p0333b10(00)║開示梵行洗其耳目。
T50n2059_p0333b11(08)║使始涉之流不失無上之津參懷勝業者日月彌朗。
T50n2059_p0333b12(04)║此則慧深德厚。人神同感矣。幸願垂懷不乖往意。
T50n2059_p0333b13(01)║一二悉諸道人所具。
T50n2059_p0333b14(10)║流支既得遠書及姚興敦請。乃與什共譯十誦都畢。
T50n2059_p0333b15(06)║研詳考覈條制審定。而什猶恨文煩未善。
T50n2059_p0333b16(06)║既而什化不獲刪治。流支住長安大寺。慧觀欲請下京師。
T50n2059_p0333b17(00)║支曰。彼土有人有法足以利世。
T50n2059_p0333b18(04)║吾當更行無律教處。於是遊化餘方不知所卒。
T50n2059_p0333b19(01)║或云終於涼土未詳。
T50n2059_p0333b20(00)║　　　　卑摩羅叉四
T50n2059_p0333b21(00)║卑摩羅叉。此云無垢眼。罽賓人。
T50n2059_p0333b22(04)║沈靖有志力。出家履道苦節成務。
T50n2059_p0333b23(07)║先在龜茲弘闡律藏。四方學者競往師之。鳩摩羅什時亦預焉。
T50n2059_p0333b24(00)║及龜茲陷沒乃避地焉。
T50n2059_p0333b25(06)║頃之聞什在長安大弘經藏。又欲使毘尼勝品復洽東國。
T50n2059_p0333b26(00)║於是杖錫流沙冒險東入。
T50n2059_p0333b27(06)║以偽秦弘始八年達自關中。什以師禮敬待。
T50n2059_p0333b28(04)║叉亦以遠遇欣然。及羅什棄世。叉乃出遊關左。
T50n2059_p0333b29(01)║逗於壽春止石澗寺。律眾雲聚盛闡毘尼。
T50n2059_p0333c01(01)║羅什所譯十誦本五十八卷。
T50n2059_p0333c02(07)║最後一誦謂明受戒法及諸成善法事。逐其義要名為善誦。
T50n2059_p0333c03(00)║叉後齎往石澗。開為六十一卷。
T50n2059_p0333c04(05)║最後一誦改為毘尼誦。故猶二名存焉。
T50n2059_p0333c05(06)║頃之南適江陵於辛寺夏坐開講十誦。
T50n2059_p0333c06(06)║既通漢言善相領納。無作妙本大闡當時。
T50n2059_p0333c07(06)║析文求理者其聚如林。明條知禁者數亦殷矣。
T50n2059_p0333c08(04)║律藏大弘叉之力也。道場慧觀深括宗旨。
T50n2059_p0333c09(04)║記其所制內禁輕重。撰為二卷。送還京師。
T50n2059_p0333c10(04)║僧尼披習競相傳寫。時聞者諺曰。卑羅鄙語。慧觀才錄。
T50n2059_p0333c11(00)║都人繕寫紙貴如玉。
T50n2059_p0333c12(08)║今猶行於世為後生法矣。叉養德好閑棄諠離俗。
T50n2059_p0333c13(05)║其年冬復還壽春石澗卒於寺焉。春秋七十有七。
T50n2059_p0333c14(02)║叉為人眼青。時人亦號為青眼律師。
T50n2059_p0333c15(00)║　　　　佛陀耶舍五
T50n2059_p0333c16(00)║佛陀耶舍。此云覺明。罽賓人也。
T50n2059_p0333c17(03)║婆羅門種。世事外道。有一沙門從其家乞。
T50n2059_p0333c18(02)║其父怒使人打之。父遂手腳攣癖不能行止。
T50n2059_p0333c19(01)║乃問於巫師。對曰。坐犯賢人鬼神使然也。
T50n2059_p0333c20(00)║即請此沙門竭誠懺悔。數日便瘳。
T50n2059_p0333c21(03)║因令耶舍出家為其弟子。時年十三。
T50n2059_p0333c22(05)║常隨師遠行於曠野逢虎。師欲走避。耶舍曰。
T50n2059_p0333c23(04)║此虎已飽必不侵人。俄而虎去。前行果見餘殘。
T50n2059_p0333c24(02)║師密異之。至年十五誦經日得二三萬言。
T50n2059_p0333c25(02)║所住寺常於外分衛廢於誦習。
T50n2059_p0333c26(06)║有一羅漢重其聰敏。恒乞食供之。
T50n2059_p0333c27(09)║至年十九誦大小乘經數百萬言。然性度簡傲頗以知見自處。
T50n2059_p0333c28(01)║謂少堪己師者。故不為諸僧所重。
T50n2059_p0333c29(03)║但美儀止善談笑。見者忘其深恨。
T50n2059_p0334a01(06)║年及進戒莫為臨壇。所以向立之歲。猶為沙彌。
T50n2059_p0334a02(03)║乃從其舅學五明諸論。世間法術多所練習。
T50n2059_p0334a03(02)║年二十七方受具戒。恒以讀誦為務手不釋牒。
T50n2059_p0334a04(00)║每端坐思義。尚云不覺虛過於時。
T50n2059_p0334a05(02)║其專精如此。後至沙勒國。國王不悆請三千僧。
T50n2059_p0334a06(00)║會耶舍預其一焉。時太子達摩弗多。
T50n2059_p0334a07(02)║此言法子。見耶舍容服端雅問所從來。
T50n2059_p0334a08(03)║耶舍詶對清辯。太子悅之仍請留宮內供養。
T50n2059_p0334a09(03)║待遇隆厚。羅什後至。復從舍受學甚相尊敬。
T50n2059_p0334a10(02)║什既隨母還龜茲。耶舍留止。頃之王薨。
T50n2059_p0334a11(03)║太子即位。時符堅遣呂光西伐龜茲。
T50n2059_p0334a12(04)║龜茲王急求救於沙勒。沙勒王自率兵赴之。
T50n2059_p0334a13(03)║使耶舍留輔太子委以後事。
T50n2059_p0334a14(08)║救軍未至而龜茲已敗。王歸具說羅什為光所執。舍乃歎曰。
T50n2059_p0334a15(01)║我與羅什相遇雖久未盡懷抱。
T50n2059_p0334a16(05)║其忽羈虜相見何期。停十餘年。乃東適龜茲法化甚盛。
T50n2059_p0334a17(00)║時什在姑臧遣信要之。裹糧欲去。
T50n2059_p0334a18(03)║國人留之。復停歲許。後語弟子云。吾欲尋羅什。
T50n2059_p0334a19(00)║可密裝夜發勿使人知。弟子曰。
T50n2059_p0334a20(04)║恐明日追至不免復還耳。
T50n2059_p0334a21(10)║耶舍乃取清水一缽以藥投中。咒數十言。與弟子洗足。即便夜發。
T50n2059_p0334a22(00)║比旦行數百里。問弟子曰。何所覺耶。
T50n2059_p0334a23(01)║答曰唯聞疾風之響。眼中淚出耳。
T50n2059_p0334a24(05)║耶舍又與咒水洗足住息。明旦國人追之。
T50n2059_p0334a25(05)║已差數百里不及。行達姑臧。而什已入長安。
T50n2059_p0334a26(04)║聞姚興逼以妾媵勸為非法。乃歎曰。羅什如好綿。
T50n2059_p0334a27(01)║何可使入棘林中。
T50n2059_p0334a28(09)║什聞其至姑臧勸姚興迎之。興未納。頃之興命什譯出經藏。
T50n2059_p0334a29(01)║什曰。夫弘宣法教宜令文義圓通。
T50n2059_p0334b01(03)║貧道雖誦其文未善其理。唯佛陀耶舍深達幽致。
T50n2059_p0334b02(00)║今在姑臧。願下詔徵之。
T50n2059_p0334b03(07)║一言三詳然後著筆。使微言不墜取信千載也。興從之。
T50n2059_p0334b04(02)║即遣使招迎。厚加贈遺。悉不受。乃笑曰。
T50n2059_p0334b05(03)║明旨既降便應載馳。檀越待士既厚。
T50n2059_p0334b06(05)║脫如羅什見處則未敢聞命。使還具說之。興歎其幾慎。
T50n2059_p0334b07(00)║重信敦喻。方至長安。興自出候問。
T50n2059_p0334b08(03)║別立新省於逍遙園中。四事供養。並不受。
T50n2059_p0334b09(03)║時至分衛一食而已。于時羅什出十住經。
T50n2059_p0334b10(04)║一月餘日疑難猶豫尚未操筆。耶舍既至。
T50n2059_p0334b11(05)║共相徵決辭理方定。道俗三千餘人皆歎其當要。
T50n2059_p0334b12(02)║舍為人赤髭。善解毘婆沙。
T50n2059_p0334b13(08)║時人號曰赤髭毘婆沙。既為羅什之師。亦稱大毘婆沙。
T50n2059_p0334b14(03)║四事供養衣缽臥具。滿三間屋不以關心。
T50n2059_p0334b15(03)║姚興為貨之。於城南造寺。耶舍先誦曇無德律。
T50n2059_p0334b16(01)║偽司隸校尉姚爽請令出之。興疑其遺謬。
T50n2059_p0334b17(00)║乃請耶舍令誦羌籍藥方可五萬言。
T50n2059_p0334b18(01)║經二日乃執文覆之不誤一字。
T50n2059_p0334b19(04)║眾服其強記。
T50n2059_p0334b20(15)║即以弘始十二年譯出四分律凡四十四卷。并長阿含等。
T50n2059_p0334b21(09)║涼州沙門竺佛念譯為秦言。道含筆受。至十五年解座。
T50n2059_p0334b22(04)║興嚫耶舍布絹萬匹。悉不受。道含佛念布絹各千匹。
T50n2059_p0334b23(01)║名德沙門五百人皆重嚫施。耶舍後辭還外國。
T50n2059_p0334b24(00)║至罽賓得虛空藏經一卷。
T50n2059_p0334b25(06)║寄賈客傳與涼州諸僧。後不知所終。
T50n2059_p0334b26(00)║　　　　佛馱跋陀羅六
T50n2059_p0334b27(00)║佛馱跋陀羅。此云覺賢。本姓釋氏。
T50n2059_p0334b28(04)║迦維羅衛人。甘露飯王之苗裔也。祖父達摩提婆。
T50n2059_p0334b29(02)║此云法天。嘗商旅於北天竺。因而居焉。
T50n2059_p0334c01(03)║父達摩修耶利。此云法日。少亡。賢三歲孤與母居。
T50n2059_p0334c02(00)║五歲復喪母為外氏所養。從祖鳩婆利。
T50n2059_p0334c03(01)║聞其聰敏。兼悼其孤露。乃迎還度為沙彌。
T50n2059_p0334c04(01)║至年十七與同學數人俱以習誦為業。
T50n2059_p0334c05(02)║眾皆一月。賢一日誦畢。其師歎曰。
T50n2059_p0334c06(06)║賢一日敵三十夫也。及受具戒修業精勤。
T50n2059_p0334c07(05)║博學群經多所通達。少以禪律馳名。
T50n2059_p0334c08(07)║常與同學僧伽達多共遊罽賓。同處積載。
T50n2059_p0334c09(06)║達多雖伏其才明。而未測其人也。
T50n2059_p0334c10(09)║後於密室閉戶坐禪忽見賢來驚問何來。答云。
T50n2059_p0334c11(07)║暫至兜率致敬彌勒。言訖便隱。達多知是聖人未測深淺。
T50n2059_p0334c12(01)║後屢見賢神變乃敬心祈問。方知得不還果。
T50n2059_p0334c13(00)║常欲遊方弘化備觀風俗。
T50n2059_p0334c14(06)║會有秦沙門智嚴。西至罽賓。睹法眾清勝。乃慨然東顧曰。
T50n2059_p0334c15(00)║我諸同輩斯有道志。
T50n2059_p0334c16(08)║而不遇真匠發悟莫由。即諮訊國眾。孰能流化東土。
T50n2059_p0334c17(03)║僉云有佛馱跋陀者。出生天竺那呵利城。
T50n2059_p0334c18(03)║族姓相承世遵道學。其童齔出家已通解經論。
T50n2059_p0334c19(02)║少受業於大禪師佛大先。先時亦在罽賓。
T50n2059_p0334c20(02)║乃謂嚴曰。
T50n2059_p0334c21(14)║可以振維僧徒宣授禪法者佛馱跋陀其人也。嚴既要請苦至。賢遂愍而許焉。
T50n2059_p0334c22(01)║於是捨眾辭師裹糧東逝。
T50n2059_p0334c23(07)║步驟三載綿歷寒暑。既度蔥嶺路經六國。國主矜其遠化。
T50n2059_p0334c24(01)║並傾心資奉。至交趾乃附舶。
T50n2059_p0334c25(06)║循海而行經一島下。賢以手指山曰。可止於此。舶主曰。
T50n2059_p0334c26(01)║客行惜日調風難遇。不可停也。行二百餘里。
T50n2059_p0334c27(00)║忽風轉吹舶還向島下。眾人方悟其神。
T50n2059_p0334c28(02)║咸師事之。聽其進止。後遇便風同侶皆發。賢曰。
T50n2059_p0334c29(00)║不可動。舶主乃止。
T50n2059_p0335a01(09)║既而有先發者一時覆敗。後於闇夜之中忽令眾舶俱發。
T50n2059_p0335a02(03)║無肯從者。賢自起收纜。一舶獨發。
T50n2059_p0335a03(06)║俄爾賊至留者悉被抄害。頃之至青州東萊郡。
T50n2059_p0335a04(04)║聞鳩摩羅什在長安。即往從之。什大欣悅。
T50n2059_p0335a05(04)║共論法相振發玄微多所悟益。因謂什曰。
T50n2059_p0335a06(04)║君所釋不出人意而致高名何耶。什曰。吾年老故爾。
T50n2059_p0335a07(00)║何必能稱美談。什每有疑義必共諮決。
T50n2059_p0335a08(01)║時秦太子泓欲聞賢說法。
T50n2059_p0335a09(07)║乃要命群僧集論東宮。羅什與賢數番往復。什問曰。
T50n2059_p0335a10(03)║法云何空。答曰。
T50n2059_p0335a11(12)║眾微成色色無自性故雖色常空。又問。既以極微破色空。復云何破微。
T50n2059_p0335a12(00)║答曰。群師或破析一微。我意謂不爾又問。
T50n2059_p0335a13(01)║微是常耶。答曰。以一微故眾微空。
T50n2059_p0335a14(04)║以眾微故一微空。時寶雲譯出此語不解其意。
T50n2059_p0335a15(02)║道俗咸謂賢之所計微塵是常。
T50n2059_p0335a16(07)║餘日長安學僧復請更釋。賢曰。夫法不自生緣會故生。
T50n2059_p0335a17(02)║緣一微故有眾微。微無自性則為空矣。
T50n2059_p0335a18(02)║寧可言不破一微常而不空乎。
T50n2059_p0335a19(06)║此是問答之大意也。秦主姚興專志佛法。供養三千餘僧。
T50n2059_p0335a20(00)║並往來宮闕盛修人事。
T50n2059_p0335a21(07)║唯賢守靜不與眾同。後語弟子云。我昨見本鄉有五舶俱發。
T50n2059_p0335a22(00)║既而弟子傳告外人。
T50n2059_p0335a23(09)║關中舊僧咸以為顯異惑眾。又賢在長安大弘禪業。
T50n2059_p0335a24(05)║四方樂靖者並聞風而至。但染學有淺深。
T50n2059_p0335a25(04)║得法有濃淡。澆偽之徒因而詭滑。有一弟子。
T50n2059_p0335a26(03)║因少觀行。自言。得阿那含果。賢未即檢問。
T50n2059_p0335a27(03)║遂致流言大被謗讀。將有不測之禍。
T50n2059_p0335a28(05)║於是徒眾或藏名潛去。或踰牆夜走。
T50n2059_p0335a29(07)║半日之中眾散殆盡。賢乃夷然不以介意。
T50n2059_p0335b01(07)║時舊僧僧[(丰*力)/石]道恒等謂賢曰。佛尚不聽說己所得法。
T50n2059_p0335b02(03)║先言五舶將至虛而無實。又門徒誑惑互起同異。
T50n2059_p0335b03(00)║既於律有違理不同止。
T50n2059_p0335b04(06)║宜可時去勿得停留。賢曰。我身若流萍。去留甚易。
T50n2059_p0335b05(03)║但恨懷抱未申。以為慨然耳。
T50n2059_p0335b06(08)║於是與弟子慧觀等四十餘人俱發。神志從容初無異色。
T50n2059_p0335b07(03)║識真之眾咸共歡惜。白黑送者千有餘人。
T50n2059_p0335b08(04)║姚興聞去悵恨。乃謂道恒曰。
T50n2059_p0335b09(09)║佛賢沙門協道來遊欲宣遺教。緘言未吐良用深慨。
T50n2059_p0335b10(05)║豈可以一言之咎令萬夫無導。因敕令追之。
T50n2059_p0335b11(03)║賢報使曰。誠知恩旨無預聞命。於是率侶宵征。
T50n2059_p0335b12(00)║南指廬岳。沙門釋慧遠久服風名。
T50n2059_p0335b13(03)║聞至欣喜若舊。遠以賢之被擯過由門人。
T50n2059_p0335b14(02)║若懸記五舶止說在同意。亦於律無犯。
T50n2059_p0335b15(03)║乃遣弟子曇邕致書姚主及關中眾僧解其擯事。
T50n2059_p0335b16(00)║遠乃請出禪數諸經。
T50n2059_p0335b17(08)║賢志在遊化居無求安。停止歲許。復西適江陵。遇外國舶至。
T50n2059_p0335b18(00)║既而訊訪。果是天竺五舶先所見者也。
T50n2059_p0335b19(02)║傾境士庶競來禮事。其有奉遺悉皆不受。
T50n2059_p0335b20(02)║持缽分衛不問豪賤。
T50n2059_p0335b21(11)║時陳郡袁豹為宋武帝太尉長史。宋武南討劉毅隨府屆于江陵。
T50n2059_p0335b22(01)║賢將弟子慧觀詣豹乞食。豹素不敬信。
T50n2059_p0335b23(02)║待之甚薄。未飽辭退。豹曰。似未足。且復小留。
T50n2059_p0335b24(00)║賢曰。檀越施心有限。故令所設已罄。
T50n2059_p0335b25(02)║豹即呼左右益飯。飯果盡。豹大慚愧。
T50n2059_p0335b26(04)║既而問慧觀曰。此沙門何如人。
T50n2059_p0335b27(08)║觀曰德量高邈非凡所測。豹深歎異以啟太尉。
T50n2059_p0335b28(07)║太尉請與相見甚崇敬之。資供備至。俄而太尉還都。
T50n2059_p0335b29(03)║便請俱歸安止道場寺。賢儀範率素不同華俗。
T50n2059_p0335c01(01)║而志韻清遠雅有淵致。
T50n2059_p0335c02(09)║京師法師僧弼與沙門寶林書曰。鬥場禪師甚有大心。
T50n2059_p0335c03(04)║便是天竺王何風流人也。
T50n2059_p0335c04(11)║其見稱如此先是沙門支法領。於于闐得華嚴前分三萬六千偈。
T50n2059_p0335c05(01)║未有宣譯。至義熙十四年。
T50n2059_p0335c06(07)║吳郡內史孟顗右衛將軍褚叔度即請賢為譯匠。
T50n2059_p0335c07(04)║乃手執梵文。共沙門法業。慧嚴等百有餘人。
T50n2059_p0335c08(03)║於道場譯出。詮定文旨。會通華戎。妙得經意。
T50n2059_p0335c09(01)║故道場寺猶有華嚴堂焉。又沙門法顯。
T50n2059_p0335c10(02)║於西域所得僧祇律梵本。復請賢譯為晉文。
T50n2059_p0335c11(01)║語在顯傳。其先後所出觀佛三昧海六卷。
T50n2059_p0335c12(02)║泥洹及修行方便論等。凡一十五部。
T50n2059_p0335c13(05)║一百十有七卷為究其幽旨妙盡文意。
T50n2059_p0335c14(06)║賢以元嘉六年卒。春秋七十有一矣。
T50n2059_p0335c15(00)║　　　　曇無讖第七
T50n2059_p0335c16(00)║曇無讖。或云曇摩懺。或云曇無懺。
T50n2059_p0335c17(02)║蓋取梵音不同也。其本中天竺人。六歲遭父喪。
T50n2059_p0335c18(00)║隨母傭織毾[毯-炎+登]為業。見沙門達摩耶舍。
T50n2059_p0335c19(01)║此云法明。道俗所崇豐於利養。其母美之。
T50n2059_p0335c20(00)║故以讖為其弟子。
T50n2059_p0335c21(09)║十歲同學數人讀咒聰敏出群。誦經日得萬餘言。
T50n2059_p0335c22(06)║初學小乘兼覽五明諸論。講說精辯莫能詶抗。
T50n2059_p0335c23(04)║後遇白頭禪師。共讖論議。習業既異。交諍十旬。
T50n2059_p0335c24(02)║讖雖攻難鋒起。而禪師終不肯屈。讖伏其精理。
T50n2059_p0335c25(00)║乃謂禪師曰。頗有經典可得見不。
T50n2059_p0335c26(03)║禪師即授以樹皮涅槃經本。讖尋讀驚悟方自慚恨。
T50n2059_p0335c27(00)║以為坎井之識久迷大方。於是集眾悔過。
T50n2059_p0335c28(00)║遂專大乘。
T50n2059_p0335c29(12)║至年二十誦大小乘經二百餘萬言。讖從兄善能調象。
T50n2059_p0336a01(07)║騎殺王所乘白耳大象。王怒誅之。令曰。敢有視者夷三族。
T50n2059_p0336a02(01)║親屬莫敢往者。讖哭而葬之。王怒欲誅讖。
T50n2059_p0336a03(01)║讖曰。王以法故殺之。我以親而葬之。
T50n2059_p0336a04(02)║並不違大義。何為見怒。傍人為之寒心。
T50n2059_p0336a05(03)║其神色自若。王奇其志氣。遂留供養之。
T50n2059_p0336a06(04)║讖明解咒術所向皆驗。西域號為大咒師。
T50n2059_p0336a07(04)║後隨王入山。王渴須水不能得。讖乃密咒石出水。
T50n2059_p0336a08(00)║因贊曰。大王惠澤所感遂使枯石生泉。
T50n2059_p0336a09(01)║鄰國聞者皆歎王德。
T50n2059_p0336a10(09)║于時雨澤甚調百姓歌詠。王悅其道術深加優寵。
T50n2059_p0336a11(06)║頃之王意稍歇待之漸薄。讖以久處致厭。乃辭往罽賓。
T50n2059_p0336a12(01)║齎大涅槃前分十卷并菩薩戒經菩薩戒本等。
T50n2059_p0336a13(00)║彼國多學小乘不信涅槃。乃東適龜茲。
T50n2059_p0336a14(01)║頃之復進到姑臧止於傳舍。
T50n2059_p0336a15(06)║慮失經本枕之而寢。有人牽之在地。讖驚覺謂是盜者。
T50n2059_p0336a16(01)║如此三夕。聞空中語曰。此如來解脫之藏。
T50n2059_p0336a17(01)║何以枕之。讖乃慚悟別置高處。夜有盜之者。
T50n2059_p0336a18(00)║數過提舉。竟不能勝。
T50n2059_p0336a19(07)║明且讖將經去不以為重。盜者見之。謂是聖人。悉來拜謝。
T50n2059_p0336a20(01)║河西王沮渠蒙遜僣據涼土。自稱為王。
T50n2059_p0336a21(02)║聞讖名呼與相見。接待甚厚。
T50n2059_p0336a22(07)║蒙遜素奉大法志在弘通。欲請出經本。
T50n2059_p0336a23(07)║讖以未參土言又無傳譯。恐言舛於理不許即翻。
T50n2059_p0336a24(03)║於是學語三年方譯寫初分十卷。
T50n2059_p0336a25(06)║時沙門慧嵩道朗獨步河西。值其宣出經藏。深相推重。
T50n2059_p0336a26(01)║轉易梵文嵩公筆受。道俗數百人疑難縱橫。
T50n2059_p0336a27(01)║讖臨機釋滯清辯若流。
T50n2059_p0336a28(08)║兼富於文藻辭製華密。嵩朗等更請廣出諸經。
T50n2059_p0336a29(07)║
T50n2059_p0336b01(25)║次譯大集大雲悲華地持優婆塞戒金光明海龍王菩薩戒本等六十餘萬言。讖以涅槃經本品數未足。
T50n2059_p0336b02(01)║還外國究尋。值其母亡遂留歲餘。
T50n2059_p0336b03(04)║後於于闐更得經本中分。復還姑臧譯之。
T50n2059_p0336b04(04)║後又遣使于闐尋得後分。於是續譯為三十三卷。
T50n2059_p0336b05(00)║以偽玄始三年初就翻譯。
T50n2059_p0336b06(06)║至玄始十年十月二十三日三袟方竟。即宋武永初二年也。
T50n2059_p0336b07(00)║讖云。此經梵本本三萬五千偈。
T50n2059_p0336b08(04)║於此方減百萬言。今所出者止一萬餘偈。
T50n2059_p0336b09(04)║讖嘗告蒙遜云。有鬼入聚落必多災疫。遜不信。
T50n2059_p0336b10(01)║欲躬見為驗。讖即以術加遜。遜見而駭怖。
T50n2059_p0336b11(01)║讖曰。宜潔誠齋戒神咒驅之。乃讀咒三日。
T50n2059_p0336b12(01)║謂遜曰。鬼已去矣。時境首有見鬼者云。
T50n2059_p0336b13(02)║見數百疫鬼奔驟而逝。境內獲安讖之力也。
T50n2059_p0336b14(02)║遜益加敬事。至遜偽承玄二年。
T50n2059_p0336b15(06)║蒙遜濟河伐乞伏暮末於抱罕。以世子興國為前驅。
T50n2059_p0336b16(02)║為末軍所敗。興國擒焉。後乞伏失守。
T50n2059_p0336b17(04)║暮末與興國俱獲於赫連定定。後為吐谷渾所破。
T50n2059_p0336b18(00)║興國遂為亂兵所殺。遜大怒謂事佛無應。
T50n2059_p0336b19(00)║即遣斥沙門五十已下皆令罷道。
T50n2059_p0336b20(03)║蒙遜先為母造丈六石像。像遂泣涕流淚。
T50n2059_p0336b21(03)║讖又格言致諫。遜乃改心而悔焉。
T50n2059_p0336b22(06)║時魏虜託跋燾聞讖有道術。遣使迎請。且告遜曰。
T50n2059_p0336b23(03)║若不遣讖便即加兵。遜既事讖日久未忍聽去。
T50n2059_p0336b24(01)║
T50n2059_p0336b25(17)║
T50n2059_p0336b26(35)║後又遣偽太常高平公李順策拜蒙遜為使持節侍中都督涼州西域諸軍事太傅驃騎大將軍涼州牧涼王。加九錫之禮。又命遜曰。
T50n2059_p0336b27(00)║聞彼有曇摩讖法師。博通多識羅什之流。
T50n2059_p0336b28(00)║祕咒神驗澄公之匹。
T50n2059_p0336b29(08)║朕思欲講道可馳驛送之。遜與李順讌於新樂門上。遜謂順曰。
T50n2059_p0336c01(00)║西蕃老臣蒙遜奉事朝廷不敢違失。
T50n2059_p0336c02(03)║而天子信納佞言苟見蹙迫。前遣表求留曇無讖。
T50n2059_p0336c03(00)║而今便來徵索。
T50n2059_p0336c04(10)║此是門師當與之俱死實不惜殘年。人生一死詎覺幾時。
T50n2059_p0336c05(05)║順曰王款誠先著遣愛子入侍。朝廷欽王忠績。
T50n2059_p0336c06(03)║故顯加殊禮。而王以此一胡道人虧山岳之功。
T50n2059_p0336c07(01)║不忍一朝之忿。損由來之美。
T50n2059_p0336c08(06)║豈朝廷相待之厚。竊為大王不取。主上虛襟之至。
T50n2059_p0336c09(03)║弘文所知。弘文者遜所遣聘魏使也。遜曰。
T50n2059_p0336c10(03)║太常口美如蘇秦。恐情不副辭耳。
T50n2059_p0336c11(05)║遜既吝讖不遣。又迫魏之強。至遜義和三年三月。
T50n2059_p0336c12(02)║讖固請西行更尋涅槃後分。遜忿其欲去。
T50n2059_p0336c13(02)║乃密圖害讖。偽以資糧發遣。厚贈寶貨。
T50n2059_p0336c14(02)║臨發之日。讖乃流涕告眾曰。讖業對將至。
T50n2059_p0336c15(02)║眾聖不能救矣。以本有心誓義不容停。
T50n2059_p0336c16(02)║比發遜果遣刺客。於路害之。春秋四十九。
T50n2059_p0336c17(02)║是歲宋元嘉十年也。黑白遠近咸共惜焉。
T50n2059_p0336c18(03)║既而遜左右常白日見鬼神以劍擊遜。
T50n2059_p0336c19(04)║至四月遜寢疾而亡。初讖在姑臧。有張掖沙門道進。
T50n2059_p0336c20(00)║欲從讖受菩薩戒。讖云。
T50n2059_p0336c21(07)║且悔過乃竭誠七日七夜。至第八日詣讖求受。讖忽大怒。
T50n2059_p0336c22(01)║進更思惟。但是我業障未消耳。乃戮力三年。
T50n2059_p0336c23(00)║且禪且懺。
T50n2059_p0336c24(12)║進即於定中見釋迦文佛與諸大士授己戒法。其夕同止十餘人。
T50n2059_p0336c25(03)║皆感夢如進所見。進欲詣讖說之。
T50n2059_p0336c26(05)║未及至數十步讖驚起唱言。善哉善哉。已感戒矣。
T50n2059_p0336c27(02)║吾當更為汝作證。次第於佛像前為說戒相。
T50n2059_p0336c28(01)║時沙門道朗振譽關西。當進感戒之夕。
T50n2059_p0336c29(02)║朗亦通夢。乃自卑戒臘求為法弟。
T50n2059_p0337a01(04)║於是從進受者千有餘人。傳授此法迄至于今。
T50n2059_p0337a02(02)║皆讖之餘則。有別記云。
T50n2059_p0337a03(09)║菩薩地持經應是伊波勒菩薩傳來此土。後果是讖所傳譯。
T50n2059_p0337a04(03)║疑讖或非凡也。蒙遜有從弟沮渠安陽侯者。
T50n2059_p0337a05(02)║為人強志疏通涉獵書記。
T50n2059_p0337a06(08)║因讖入河西弘闡佛法。安陽乃閱意內典奉持五禁。
T50n2059_p0337a07(04)║所讀眾經即能諷誦。常以為務學。多聞大士之盛業。
T50n2059_p0337a08(01)║
T50n2059_p0337a09(16)║少時求法度流沙至于闐於瞿摩帝大寺遇天竺法師佛馱斯那。諮問道義。
T50n2059_p0337a10(03)║斯那本學大乘。天才秀發誦半億偈。
T50n2059_p0337a11(05)║明了禪法故西方諸國。號為人中師子。
T50n2059_p0337a12(07)║安陽從受禪祕要治病經。因其梵本。口誦通利。
T50n2059_p0337a13(05)║既而東歸向邑於高昌。得觀世音彌勒二觀經各一卷。
T50n2059_p0337a14(01)║及還河西即譯出禪要。轉為晉文。
T50n2059_p0337a15(04)║及偽魏吞併西涼。乃南奔于宋。
T50n2059_p0337a16(07)║晦志卑身不交人世。常遊塔寺以居士身畢世。
T50n2059_p0337a17(03)║初出彌勒。觀音二觀經。丹陽尹孟顗。見而善之。
T50n2059_p0337a18(01)║深加賞接。後竹園寺慧濬尼。復請出禪經。
T50n2059_p0337a19(01)║安陽既通習積以臨筆無滯。
T50n2059_p0337a20(06)║旬有七日出為五卷。頃之又於鍾山定林寺。
T50n2059_p0337a21(05)║出佛父般泥洹經一卷。安陽居絕妻拏無欲榮利。
T50n2059_p0337a22(02)║從容法侶宣通正法。是以黑白咸敬而嘉焉。
T50n2059_p0337a23(02)║後遘疾而終。讖所出諸經。至元嘉中方傳建業。
T50n2059_p0337a24(00)║道場慧觀法師志欲重尋涅槃後分。
T50n2059_p0337a25(02)║
T50n2059_p0337a26(19)║乃啟宋太祖資給遣沙門道普將書吏十人西行尋經。至長廣郡舶破傷足因疾而卒。
T50n2059_p0337a27(01)║普臨終歎曰。涅槃後分與宋地無緣矣。
T50n2059_p0337a28(02)║普本高昌人。經遊西域遍歷諸國。
T50n2059_p0337a29(05)║供養尊影頂戴佛缽。四塔道樹足跡形像。無不瞻覿。
T50n2059_p0337b01(01)║善梵書備諸國語遊履異域。別有大傳。
T50n2059_p0337b02(02)║時高昌復有沙門法盛。亦經往外國立傳。
T50n2059_p0337b03(01)║凡有四卷。
T50n2059_p0337b04(13)║又有竺法維釋僧表並經往佛國云云。
T50n2059_p0337b05(00)║高僧傳卷第二
本網站係採用 Creative Commons 姓名標示-非商業性-相同方式分享 2.5 台灣 (中華民國) 授權條款授權.