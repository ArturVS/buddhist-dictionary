T50n2059_p0357c11(00)║
T50n2059_p0357c12(00)║
T50n2059_p0357c13(00)║高僧傳卷第六(義解三)
T50n2059_p0357c14(00)║
T50n2059_p0357c15(00)║　　　　梁會稽嘉祥寺沙門釋慧皎撰
T50n2059_p0357c16(00)║　釋慧遠一　釋慧持二
T50n2059_p0357c17(00)║　釋慧永三　釋僧濟四
T50n2059_p0357c18(00)║　釋法安五　釋曇邕六
T50n2059_p0357c19(00)║　釋道祖七　釋僧[(丰*力)/石]八
T50n2059_p0357c20(00)║　釋道融九　釋曇影十
T50n2059_p0357c21(00)║　釋僧叡十一　釋道恒十二
T50n2059_p0357c22(00)║　釋僧肇十三
T50n2059_p0357c23(00)║釋慧遠。本姓賈氏。雁門婁煩人也。
T50n2059_p0357c24(03)║弱而好書珪璋秀發。
T50n2059_p0357c25(11)║年十三隨舅令狐氏遊學許洛。故少為諸生。博綜六經尤善莊老。
T50n2059_p0357c26(02)║性度弘博風鑒朗拔。
T50n2059_p0357c27(10)║雖宿儒英達莫不服其深致。
T50n2059_p0357c28(14)║年二十一欲渡江東就范宣子共契嘉遁。值石虎已死中原寇亂南路阻塞。
T50n2059_p0357c29(01)║志不獲從。
T50n2059_p0358a01(13)║時沙門釋道安立寺於太行恒山弘贊像法。聲甚著聞。遠遂往歸之。
T50n2059_p0358a02(02)║一面盡敬。以為真吾師也。後聞安講波若經。
T50n2059_p0358a03(01)║豁然而悟。乃歎曰。儒道九流皆糠[米*比]耳。
T50n2059_p0358a04(03)║便與弟慧持。投簪落彩。委命受業。
T50n2059_p0358a05(05)║既入乎道厲然不群。常欲總攝綱維。以大法為己任。
T50n2059_p0358a06(00)║精思諷持以夜續晝。貧旅無資縕纊常闕。
T50n2059_p0358a07(00)║而昆弟恪恭終始不懈。有沙門曇翼。
T50n2059_p0358a08(02)║每給以燈燭之費。安公聞而喜曰。
T50n2059_p0358a09(05)║道士誠知人矣。遠藉慧解於前因。發勝心於曠劫。
T50n2059_p0358a10(02)║故能神明英越機鑒遐深。安公常歎曰。
T50n2059_p0358a11(04)║使道流東國其在遠乎。年二十四便就講說。
T50n2059_p0358a12(04)║嘗有客聽講難實相義。往復移時彌增疑昧。
T50n2059_p0358a13(02)║遠乃引莊子義為連類。於是惑者曉然。
T50n2059_p0358a14(03)║是後安公特聽慧遠不廢俗書。
T50n2059_p0358a15(07)║安有弟子法遇曇徽皆風才照灼志業清敏並推伏焉。
T50n2059_p0358a16(02)║後隨安公南遊樊河。偽秦建元九年。
T50n2059_p0358a17(04)║秦將符丕寇斥襄陽。道安為朱序所拘不能得去。
T50n2059_p0358a18(00)║乃分張徒眾各隨所之。
T50n2059_p0358a19(07)║臨路諸長德皆被誨約。遠不蒙一言。遠乃跪曰。
T50n2059_p0358a20(05)║獨無訓勗懼非人例。安曰。如公者豈復相憂。
T50n2059_p0358a21(03)║遠於是與弟子數十人。南適荊州住上明寺。
T50n2059_p0358a22(02)║後欲往羅浮山。及屆潯陽。
T50n2059_p0358a23(07)║見廬峰清靜足以息心。始住龍泉精舍。此處去水大遠。
T50n2059_p0358a24(02)║遠乃以杖扣地曰。
T50n2059_p0358a25(10)║若此中可得棲立當使朽壤抽泉。言畢清流涌出。後卒成溪。
T50n2059_p0358a26(03)║其後少時潯陽亢旱。遠詣池側讀海龍王經。
T50n2059_p0358a27(02)║忽有巨蛇從池上空。須臾大雨。歲以有年。
T50n2059_p0358a28(02)║因號精舍為龍泉寺焉。時有沙門慧永。
T50n2059_p0358a29(03)║居在西林與遠同門。舊好遂要遠同止。
T50n2059_p0358b01(04)║永謂刺史桓伊曰。遠公方當弘道。
T50n2059_p0358b02(07)║今徒屬已廣而來者方多。貧道所棲褊狹不足相處。如何。
T50n2059_p0358b03(01)║桓乃為遠復於山東更立房殿。即東林是也。
T50n2059_p0358b04(00)║遠創造精舍洞盡山美。卻負香爐之峰。
T50n2059_p0358b05(01)║傍帶瀑布之壑。仍石壘基即松栽構。
T50n2059_p0358b06(03)║清泉環階白雲滿室。復於寺內別置禪林。
T50n2059_p0358b07(03)║森樹煙凝石筵苔合。凡在瞻履皆神清而氣肅焉。
T50n2059_p0358b08(00)║遠聞。天竺有佛影。
T50n2059_p0358b09(09)║是佛昔化毒龍所留之影。
T50n2059_p0358b10(16)║在北天竺月氏國那竭呵城南古仙人石室中。經道取流沙。
T50n2059_p0358b11(09)║西一萬五千八百五十里。每欣感交懷志欲瞻睹。
T50n2059_p0358b12(06)║會有西域道士敘其光相。遠乃背山臨流營築龕室。
T50n2059_p0358b13(02)║妙算畫工淡彩圖寫。色疑積空望似煙霧。
T50n2059_p0358b14(02)║暉相炳[火*(敻-人+(〡*〡))]若隱而顯。遠乃著銘曰。廓矣大像。
T50n2059_p0358b15(00)║理玄無名。體神入化。落影離形。
T50n2059_p0358b16(03)║迴暉層巖。凝映虛亭。在陰不昧。處闇逾明。
T50n2059_p0358b17(03)║婉步蟬蛻。朝宗百靈。應不同方。跡絕杳冥(其一)。
T50n2059_p0358b18(02)║茫茫荒宇。靡勸靡獎。淡虛寫容。拂空傳像。
T50n2059_p0358b19(01)║相具體微。沖姿自朗。白毫吐曜。昏夜中爽。
T50n2059_p0358b20(01)║感徹乃應。扣誠發響。留音停岫。津悟冥賞。
T50n2059_p0358b21(01)║撫之有會。功弗由曩(其二)。旋踵忘敬。
T50n2059_p0358b22(03)║罔慮罔識。三光掩暉。萬像一色。庭宇幽藹。
T50n2059_p0358b23(03)║歸途莫測。悟之以靖。開之以力。慧風雖遐。
T50n2059_p0358b24(02)║維塵攸息。匪聖玄覽。孰扇其極(其三)。希音遠流。
T50n2059_p0358b25(00)║乃眷東顧。欣風慕道。仰規玄度。妙盡毫端。
T50n2059_p0358b26(00)║運微輕素。託綵虛凝。殆映霄霧。
T50n2059_p0358b27(02)║跡以像真。理深其趣。奇興開衿。祥風引路。
T50n2059_p0358b28(01)║清氣迴軒。昏交未曙。彷彿神容。
T50n2059_p0358b29(04)║依稀欽遇(其四)。銘之圖之。曷營曷求。神之聽之。
T50n2059_p0358c01(03)║鑒爾所修。庶茲塵軌。映彼玄流。漱情靈沼。
T50n2059_p0358c02(01)║飲和至柔。照虛應簡。智落乃周。深懷冥託。
T50n2059_p0358c03(01)║宵想神遊。畢命一對。
T50n2059_p0358c04(12)║長謝百憂(其五)又昔潯陽陶侃經鎮廣州。
T50n2059_p0358c05(10)║有漁人於海中見神光每夕豔發。經旬彌盛。怪以白侃。
T50n2059_p0358c06(05)║侃往詳視乃是阿育王像。即接歸以送武昌寒溪寺。
T50n2059_p0358c07(02)║
T50n2059_p0358c08(19)║寺主僧珍嘗往夏口夜夢寺遭火而此像屋獨有龍神圍繞。珍覺馳還寺。
T50n2059_p0358c09(08)║寺既焚盡唯像屋存焉。侃後移鎮。以像有威靈遣使迎接。
T50n2059_p0358c10(02)║數十人舉之至水及上船。船又覆沒。
T50n2059_p0358c11(04)║使者懼而反之。竟不能獲。侃幼出雄武素薄信情。
T50n2059_p0358c12(00)║故荊楚之間為之謠曰。陶惟劍雄。
T50n2059_p0358c13(03)║像以神標。雲翔泥宿。邈何遙遙。可以誠致。
T50n2059_p0358c14(02)║難以力招。及遠創寺既成。祈心奉請。
T50n2059_p0358c15(04)║乃飄然自輕。往還無梗。方知遠之神感證在風諺矣。
T50n2059_p0358c16(00)║於是率眾行道昏曉不絕。
T50n2059_p0358c17(06)║釋迦餘化於斯復興。既而謹律息心之士。絕塵清信之賓。
T50n2059_p0358c18(01)║並不期而至。望風遙集。彭城劉遺民。
T50n2059_p0358c19(03)║豫章雷次宗。雁門周續之。新蔡畢穎之。
T50n2059_p0358c20(05)║南陽宗炳張菜民張季碩等。並棄世遺榮依遠遊止。
T50n2059_p0358c21(00)║遠乃於精舍無量壽像前。建齋立誓。
T50n2059_p0358c22(02)║共期西方。乃令劉遺民著其文曰。
T50n2059_p0358c23(05)║惟歲在攝提秋七月戊辰朔二十八日乙未。
T50n2059_p0358c24(05)║法師釋慧遠貞感幽奧宿懷特發。
T50n2059_p0358c25(09)║乃延命同志息心貞信之士百有二十三人。
T50n2059_p0358c26(09)║集於廬山之陰般若臺精舍阿彌陀像前。率以香華敬廌而誓焉。
T50n2059_p0358c27(00)║惟斯一會之眾。夫緣化之理既明。
T50n2059_p0358c28(04)║則三世之傳顯矣。遷感之數既符。則善惡之報必矣。
T50n2059_p0358c29(01)║推交臂之潛淪。悟無常之期切。
T50n2059_p0359a01(05)║審三報之相催。知險趣之難拔。此其同志諸賢。
T50n2059_p0359a02(03)║所以夕惕宵勤仰思攸濟者也。蓋神者可以感涉。
T50n2059_p0359a03(00)║而不可以跡求必感之有物。則幽路咫尺。
T50n2059_p0359a04(00)║苟求之無主。則眇茫河津。
T50n2059_p0359a05(05)║今幸以不謀而僉心西境。叩篇開信亮情天發。
T50n2059_p0359a06(03)║乃機象通於寢夢。欣歡百於子來。於是雲圖表暉。
T50n2059_p0359a07(00)║影侔神造。功由理諧。事非人運。
T50n2059_p0359a08(04)║茲實天啟其誠。冥運來萃者矣。
T50n2059_p0359a09(08)║可不剋心重精疊思以凝其慮哉。然其景績參差功德不一。
T50n2059_p0359a10(01)║雖晨祈云同夕歸攸隔。
T50n2059_p0359a11(08)║即我師友之眷良可悲矣。是以慨焉胥命整衿法堂。
T50n2059_p0359a12(03)║等施一心亭懷幽極。誓茲同人俱遊絕域。
T50n2059_p0359a13(02)║其有驚出絕倫首登神界。則無獨善於雲嶠。
T50n2059_p0359a14(01)║忘兼全於幽谷。先進之與後昇。
T50n2059_p0359a15(04)║勉思策征之道然復妙覲大儀。啟心貞照。識以悟新。
T50n2059_p0359a16(00)║形由化革。藉芙蓉於中流。
T50n2059_p0359a17(05)║蔭瓊柯以詠言。飄雲衣於八極。泛香風以窮年。
T50n2059_p0359a18(02)║體忘安而彌穆心超樂以自怡。臨三塗而緬謝。
T50n2059_p0359a19(00)║傲天宮而長辭。紹眾靈以繼軌。
T50n2059_p0359a20(03)║指太息以為期。究茲道也。豈不弘哉。
T50n2059_p0359a21(05)║遠神韻嚴肅容止方稜。凡預瞻睹莫不心形戰慄。
T50n2059_p0359a22(02)║曾有沙門持竹如意欲以奉獻。
T50n2059_p0359a23(05)║入山信宿竟不敢陳。竊留席隅默然而去。有慧義法師。
T50n2059_p0359a24(00)║強正少憚將欲造山謂遠弟子慧寶曰。
T50n2059_p0359a25(01)║諸君庸才望風推服。今試觀我如何。
T50n2059_p0359a26(03)║至山值遠講法華。每欲難問。
T50n2059_p0359a27(07)║輒心悸汗流竟不敢語。出謂慧寶曰。此公定可訝。
T50n2059_p0359a28(04)║其伏物蓋眾如此。殷仲堪之荊州。過山展敬。
T50n2059_p0359a29(03)║與遠共臨北澗論易體。移景不[卷*力]。見而歎曰。
T50n2059_p0359b01(01)║識信深明實難為庶。司徒王謐護軍王默等。
T50n2059_p0359b02(00)║並欽慕風德遙致師敬。謐修書曰。
T50n2059_p0359b03(03)║年始四十而衰同耳順遠答曰。
T50n2059_p0359b04(07)║古人不愛尺璧而重寸陰。觀其所存似不在長年耳。
T50n2059_p0359b05(02)║檀越既履順而遊性。乘佛理以御心。
T50n2059_p0359b06(04)║因此而推復何羨於遐齡。聊想斯理久已得之。
T50n2059_p0359b07(01)║為復酬來信耳。盧脩初下據江州城。
T50n2059_p0359b08(03)║入山詣遠。遠少與脩父瑕同為書生。
T50n2059_p0359b09(03)║及見脩歡然道舊。因朝夕音問。僧有諫遠者曰。
T50n2059_p0359b10(00)║脩為國寇。與之交厚得不疑乎。遠曰。
T50n2059_p0359b11(02)║我佛法中情無取捨。豈不為識者所察。
T50n2059_p0359b12(03)║此不足懼。及宋武追討盧脩設帳桑尾。左右曰。
T50n2059_p0359b13(00)║遠公素王廬山與脩交厚。宋武曰。
T50n2059_p0359b14(02)║遠公世表之人。必無彼此。乃遣使齎書致敬。
T50n2059_p0359b15(01)║并遺錢米。於是遠近方服其明見。
T50n2059_p0359b16(04)║初經流江東多有未備。禪法無聞。律藏殘闕。
T50n2059_p0359b17(03)║遠慨其道缺。
T50n2059_p0359b18(14)║乃令弟子法淨法領等遠尋眾經踰越沙雪。曠歲方反。皆獲梵本得以傳譯。
T50n2059_p0359b19(01)║昔安法師在關。請曇摩難提出阿毘曇心。
T50n2059_p0359b20(01)║其人未善晉言頗多疑滯。
T50n2059_p0359b21(07)║後有罽賓沙門僧伽提婆。博識眾典。
T50n2059_p0359b22(09)║以晉太元十六年來至潯陽。遠請重譯阿毘曇心及三法度論。
T50n2059_p0359b23(02)║於是二學乃興。并製序標宗貽於學者。
T50n2059_p0359b24(03)║孜孜為道務在弘法。每逢西域一賓輒懇惻諮訪。
T50n2059_p0359b25(00)║聞羅什入關。即遣書通好曰。釋慧遠頓首。
T50n2059_p0359b26(00)║去歲得姚左軍書。具承德問。
T50n2059_p0359b27(05)║仁者曩絕殊域。越自外境。于時音譯未交。聞風而悅。
T50n2059_p0359b28(00)║但江湖難冥。以形乖為歎耳。
T50n2059_p0359b29(04)║頃知承否通之會。懷寶來遊至止。有問則一日九馳。
T50n2059_p0359c01(00)║徒情欣雅味。而無由造盡。
T50n2059_p0359c02(05)║寓目望途固已增其勞佇。每欣大法宣流三方同遇。
T50n2059_p0359c03(01)║雖運鐘其末。而趣均在昔。
T50n2059_p0359c04(07)║誠未能扣津妙門感徹遺靈。至於虛衿遺契。亦無日不懷。
T50n2059_p0359c05(00)║夫旃檀移植則異物同熏。
T50n2059_p0359c06(06)║摩尼吐曜則眾珍自積。是惟教合之道。猶虛往實歸。
T50n2059_p0359c07(03)║況宗一無像而應不以情者乎。是故負荷大法者。
T50n2059_p0359c08(00)║必以無報為心。
T50n2059_p0359c09(09)║會友以仁者使功不自己。
T50n2059_p0359c10(15)║若令法輪不停軫於八正之路三寶不輟音於將盡之期。則滿願不專美於絕代。
T50n2059_p0359c11(00)║龍樹豈獨善於前蹤。今往比量衣裁。
T50n2059_p0359c12(02)║願登高座為著之。并天漉之器此既法物。
T50n2059_p0359c13(03)║聊以示懷。什答書曰。鳩摩羅耆婆和南。
T50n2059_p0359c14(04)║既未言面又文辭殊隔。導心之路不通。得意之緣圮絕。
T50n2059_p0359c15(00)║傳驛來況粗承風德。
T50n2059_p0359c16(08)║比復如何必備聞一途可以蔽百。經言。
T50n2059_p0359c17(09)║末後東方當有護法菩薩勗哉仁者善弘其事。夫財有五備。
T50n2059_p0359c18(02)║福戒博聞辯才深智。兼之者道隆。未具者疑滯。
T50n2059_p0359c19(00)║仁者備之矣。所以寄心通好。因譯傳意。
T50n2059_p0359c20(01)║豈其能盡。粗酬來意耳。損所致比量衣裁。
T50n2059_p0359c21(01)║欲令登法座時著。當如來意。但人不稱物。
T50n2059_p0359c22(00)║以為愧耳。今往常所用[金*俞]石雙口澡灌。
T50n2059_p0359c23(01)║可備法物之數也。并遺偈一章曰。
T50n2059_p0359c24(04)║既已捨染樂。心得善攝不。若得不馳散。
T50n2059_p0359c25(04)║深入實相不。畢竟空相中。其心無所樂。若悅禪智慧。
T50n2059_p0359c26(00)║是法性無照。虛誑等無實。亦非停心處。
T50n2059_p0359c27(01)║仁者所得法。幸願示其要。遠重與什書曰。
T50n2059_p0359c28(01)║日有涼氣比復何如。去月法識道人至。
T50n2059_p0359c29(03)║聞君欲還本國。情以悵然。先聞君方當大出諸經。
T50n2059_p0360a01(00)║故來欲便相諮求。若此傳不虛眾恨可言。
T50n2059_p0360a02(00)║今輒。略問數十條事。冀有餘暇一二為釋。
T50n2059_p0360a03(00)║此雖非經中之大難。欲取決於君耳。
T50n2059_p0360a04(01)║并報偈一章曰。本端竟何從。起滅有無際。
T50n2059_p0360a05(02)║一微涉動境。成此頹山勢。惑想更相乘。
T50n2059_p0360a06(02)║觸理自生滯。因緣雖無主開途非一世。
T50n2059_p0360a07(01)║時無悟宗匠。誰將握玄契。來問尚悠悠。
T50n2059_p0360a08(02)║相與期暮歲。後有弗若多羅。
T50n2059_p0360a09(07)║來適關中誦出十誦梵本。羅什譯為晉文。
T50n2059_p0360a10(08)║三分始二而多羅棄世。遠常慨其未備。及聞曇。
T50n2059_p0360a11(06)║摩流支入秦復善誦此部。
T50n2059_p0360a12(12)║乃遣弟子曇邕致書祈請令於關中更出餘分。故十誦一部具足無闕。
T50n2059_p0360a13(01)║晉地獲本相傳至今。蔥外妙典關中勝說。
T50n2059_p0360a14(01)║所以來集茲土者。遠之力也。
T50n2059_p0360a15(06)║外國眾僧咸稱漢地有大乘道士。每至燒香禮拜。
T50n2059_p0360a16(04)║輒東向稽首獻心廬岳。其神理之跡。故未可測也。
T50n2059_p0360a17(01)║先是中土未有泥洹常住之說。
T50n2059_p0360a18(05)║但言壽命長遠而已。遠乃歎曰。佛是至極。至極則無變。
T50n2059_p0360a19(00)║無變之理。豈有窮耶。因著法性論曰。
T50n2059_p0360a20(02)║至極以不變為性。得性以體極為宗。
T50n2059_p0360a21(03)║羅什見論而歎曰。邊國人未有經。便闇與理合。
T50n2059_p0360a22(01)║豈不妙哉。秦主姚興欽德風名歎其才思。
T50n2059_p0360a23(00)║致書慇懃。信餉連接。
T50n2059_p0360a24(09)║贈以龜茲國細縷雜變像。以申款心。又令姚嵩獻其珠像。
T50n2059_p0360a25(03)║釋論新出。興送論并遺書曰。大智論新譯訖。
T50n2059_p0360a26(01)║此既龍樹所作。又是方等旨歸。
T50n2059_p0360a27(05)║宜為一序以申作者之意。然此諸道士。
T50n2059_p0360a28(06)║咸相推謝無敢動手。法師可為作序以貽後之學者。
T50n2059_p0360a29(02)║遠答書云。欲令作大智論序以申作者之意。
T50n2059_p0360b01(00)║貧道聞懷大非小褚所容。
T50n2059_p0360b02(06)║汲深非短綆所測。披省之日有愧高命。
T50n2059_p0360b03(07)║又體羸多疾觸事有廢。不復屬意。已來其日亦久。
T50n2059_p0360b04(04)║緣來告之重。輒粗綴所懷。至於研究之美。
T50n2059_p0360b05(03)║當復期諸明德。其名高遠固如此。遠常謂。
T50n2059_p0360b06(04)║大智論文句繁廣初學難尋。乃抄其要文。
T50n2059_p0360b07(04)║撰為二十卷。序致淵雅使夫學者息過半之功矣。
T50n2059_p0360b08(01)║後桓玄征殷仲堪。軍經廬山。要遠出虎溪。
T50n2059_p0360b09(01)║遠稱疾不堪。玄自入山。左右謂玄曰。
T50n2059_p0360b10(03)║昔毀仲堪入山禮遠。願公勿敬之。玄答何有此理。
T50n2059_p0360b11(00)║仲堪本死人耳。及至見遠不覺致敬。
T50n2059_p0360b12(02)║玄問不敢毀傷。何以剪削。遠答云。
T50n2059_p0360b13(05)║立身行道玄稱善。所懷問難不敢復言。乃說征討之意。
T50n2059_p0360b14(00)║遠不答。玄又問。何以見願。遠云。
T50n2059_p0360b15(04)║願檀越安隱使彼亦無他。玄出山謂左右曰。
T50n2059_p0360b16(03)║實乃生所未見。玄後以震主之威苦相延致。
T50n2059_p0360b17(02)║乃貽書騁說勸令登仕。遠答辭堅正確乎不拔。
T50n2059_p0360b18(00)║志踰丹石終莫能迴。俄而玄欲沙汰眾僧。
T50n2059_p0360b19(00)║教僚屬曰。沙門有能申述經誥暢說義理。
T50n2059_p0360b20(00)║或禁行修整足以宣寄大化。
T50n2059_p0360b21(05)║其有違於此者悉皆罷遣。唯廬山道德所居。
T50n2059_p0360b22(04)║不在搜簡之例。遠與玄書曰。佛教凌遲穢雜日久。
T50n2059_p0360b23(01)║每一尋至慨憤盈懷。
T50n2059_p0360b24(09)║常恐運出非意淪湑將及。竊見清澄諸道人教實應其本心。
T50n2059_p0360b25(03)║夫涇以渭分則清濁殊勢。枉以直正則不仁自遠。
T50n2059_p0360b26(00)║此命既行必一理斯得。
T50n2059_p0360b27(07)║然後令飾偽者絕假通之路。懷真者無負俗之嫌。
T50n2059_p0360b28(04)║道世交興三寶復隆矣因廣立條制。玄從之。
T50n2059_p0360b29(03)║昔成帝幼沖庾冰輔正。以為沙門應敬王者。
T50n2059_p0360c01(02)║尚書令何充僕射褚昱諸葛惔等奏。不應敬禮。
T50n2059_p0360c02(00)║官議悉同。充等門下承冰旨為駮。
T50n2059_p0360c03(03)║同異粉然竟莫能定。及玄在姑熟欲令盡敬。
T50n2059_p0360c04(02)║乃與遠書曰。沙門不敬王者既是情所未了。
T50n2059_p0360c05(00)║於理又是所未喻。
T50n2059_p0360c06(09)║一代大事不可令其體不允。近八座書。今以呈君。
T50n2059_p0360c07(05)║君可述所以不敬意也。此便當行之。事一二令詳。
T50n2059_p0360c08(01)║盡想必有以釋其所疑耳。遠答書曰。
T50n2059_p0360c09(03)║夫稱沙門者何耶。謂能發矇俗之幽昏。
T50n2059_p0360c10(04)║啟化表之玄路。方將以兼忘之道與天下同往。
T50n2059_p0360c11(02)║使希高者挹其遺風漱流者味其餘津。
T50n2059_p0360c12(03)║若然雖大業未就。觀其超步之跡。所悟固已弘矣。
T50n2059_p0360c13(00)║又袈裟非朝宗之服。缽盂非廊廟之器。
T50n2059_p0360c14(02)║沙門塵外之人。不應致敬王者。
T50n2059_p0360c15(06)║玄雖苟執先志恥即外從。而睹遠辭旨趑趄未決。
T50n2059_p0360c16(03)║有頃玄篡位。即下書曰。佛法宏大所不能測。
T50n2059_p0360c17(01)║推奉主之情。故興其敬。今事既在己。
T50n2059_p0360c18(03)║宜盡謙光。諸道人勿復致禮也。
T50n2059_p0360c19(07)║遠乃著沙門不敬王者論。凡有五篇。一曰在家。
T50n2059_p0360c20(05)║謂在家奉法則是順化之民。情未變俗跡同方內。
T50n2059_p0360c21(02)║故有天屬之愛奉主之禮。禮敬有本。
T50n2059_p0360c22(05)║遂因之以成教。二曰。出家。謂出家者。
T50n2059_p0360c23(06)║能遁世以求其志。變俗以達其道。
T50n2059_p0360c24(09)║變俗則服章不得與世典同禮。遁世則宜高尚其跡。
T50n2059_p0360c25(04)║大德故能拯溺俗於沈流。拔玄根於重劫。
T50n2059_p0360c26(04)║遠通三乘之津。近開人天之路。如令一夫全德。
T50n2059_p0360c27(02)║則道洽六親澤流天下。雖不處王侯之位。
T50n2059_p0360c28(02)║固已協契皇極在宥生民矣。
T50n2059_p0360c29(06)║是故內乖天屬之重。而不逆其孝。外闕奉主之恭。
T50n2059_p0361a01(02)║而不失其敬也。三曰。求宗不順化謂反本。
T50n2059_p0361a02(01)║求宗者不以生累其神。
T50n2059_p0361a03(08)║超落塵封者不以情累其生。不以情累其生則其生可滅。
T50n2059_p0361a04(01)║不以生累其神則其神可冥。
T50n2059_p0361a05(06)║冥神絕境故謂之泥洹。
T50n2059_p0361a06(13)║故沙門雖抗禮萬乘高尚其事不爵王侯。而沾其惠者也。四曰。
T50n2059_p0361a07(04)║體極不兼應。謂如來之與周孔。發致雖殊潛相影響。
T50n2059_p0361a08(00)║出處咸異終期必同。
T50n2059_p0361a09(07)║故雖曰道殊所歸一也。不兼應者。物不能兼受也。五曰。
T50n2059_p0361a10(01)║形盡神不滅。謂識神馳騖隨行東西也。
T50n2059_p0361a11(02)║此是論之大意。自是沙門得全方外之跡矣。
T50n2059_p0361a12(01)║及桓玄西奔。晉安帝自江陵旋于京師。
T50n2059_p0361a13(02)║輔國何無忌勸遠候覲。遠稱疾不行。
T50n2059_p0361a14(04)║帝遣使勞問。遠修書曰。釋慧遠頓首。陽月和暖。
T50n2059_p0361a15(02)║願御膳順宜。貧道先嬰重疾。年衰益甚。
T50n2059_p0361a16(03)║狠蒙慈詔曲垂光慰。感懼之深。實百于懷。
T50n2059_p0361a17(03)║幸遇慶會而形不自運。此情此慨良無以喻。詔答。
T50n2059_p0361a18(00)║陽中感懷知所患未佳其情耿耿。
T50n2059_p0361a19(03)║去月發江陵。在道多諸惡。情遲兼常。
T50n2059_p0361a20(05)║本冀經過相見。法師既養素山林。又所患未痊。
T50n2059_p0361a21(03)║邈無復因增其歎恨。
T50n2059_p0361a22(11)║陳郡謝靈運負才傲俗少所推崇。及一相見肅然心服。
T50n2059_p0361a23(06)║遠內通佛理外善群書。夫預學徒莫不依擬。
T50n2059_p0361a24(05)║時遠講喪服經。雷次宗宗炳等。並執卷承旨。
T50n2059_p0361a25(04)║次宗後別著義疏。首稱雷氏。宗炳因寄書嘲之曰。
T50n2059_p0361a26(01)║昔與足下共於釋和上間面受此義。
T50n2059_p0361a27(03)║今便題卷首稱雷氏乎。其化兼道俗斯類非一。
T50n2059_p0361a28(01)║自遠卜居廬阜。三十餘年影不出山。
T50n2059_p0361a29(03)║跡不入俗。每送客遊履常以虎溪為界焉。
T50n2059_p0361b01(02)║以晉義熙十二年八月初動散。至六日困篤。
T50n2059_p0361b02(01)║大德耆年皆稽顙請飲豉酒。不許。
T50n2059_p0361b03(04)║又請飲米汁不許。又請以蜜和水為漿。
T50n2059_p0361b04(04)║乃命律師令披卷尋文得飲與不。卷未半而終。
T50n2059_p0361b05(02)║春秋八十三矣。門徒號慟若喪考妣。
T50n2059_p0361b06(04)║道俗奔赴轂繼肩隨。遠以凡夫之情難割。
T50n2059_p0361b07(04)║乃制七日展哀。遺命使露骸松下。既而弟子收葬。
T50n2059_p0361b08(01)║潯陽太守阮保。於山西嶺鑿壙開隧。
T50n2059_p0361b09(02)║謝靈運為造碑文銘其遺德。
T50n2059_p0361b10(07)║南陽宗炳又立碑寺門。初遠善屬文章辭氣清雅。
T50n2059_p0361b11(05)║席上談吐精義簡要。加以容儀端整風彩灑落。
T50n2059_p0361b12(04)║故圖像于寺遐邇式瞻。所著論序銘贊詩書。
T50n2059_p0361b13(03)║集為十卷五十餘篇。見重於世。
T50n2059_p0361b14(00)║釋慧持者。慧遠之弟也。沖默有遠量。
T50n2059_p0361b15(02)║年十四學讀書。一日所得當他一旬。
T50n2059_p0361b16(03)║善文史巧才製。年十八出家。
T50n2059_p0361b17(08)║與兄共伏事道安法師。遍學眾經遊刃三藏。
T50n2059_p0361b18(06)║及安在襄陽遣遠東下。持亦俱行。初憩荊州上明寺。
T50n2059_p0361b19(02)║後適廬山。皆隨遠共止。持形長八尺風神俊爽。
T50n2059_p0361b20(01)║常躡革屣納衣半脛。廬山徒屬莫匪英秀。
T50n2059_p0361b21(00)║往反三千皆以持為稱首。
T50n2059_p0361b22(06)║持有姑為尼名道儀。住在江夏。儀聞京師盛於佛法。
T50n2059_p0361b23(02)║欲下觀化。持乃送姑至都止于東安寺。
T50n2059_p0361b24(03)║晉衛軍瑯琊王珣深相器重。
T50n2059_p0361b25(09)║時有西域沙門僧伽羅叉。善誦四含。珣請出中阿含經。
T50n2059_p0361b26(04)║持乃校閱文言搜括詳定。後還山。
T50n2059_p0361b27(08)║少時豫章太守范寧請講法華毘曇。於是四方雲聚千里遙集。
T50n2059_p0361b28(01)║王珣與范寧書云。遠公持公孰愈。范答書云。
T50n2059_p0361b29(00)║誠為賢兄弟也。王重書曰。
T50n2059_p0361c01(05)║但令如兄誠未易有。況復弟賢耶。兗州刺史瑯琊王恭。
T50n2059_p0361c02(00)║致書於沙門僧檢曰。遠持兄弟至德何如。
T50n2059_p0361c03(01)║檢答曰。遠持兄弟也。綽綽焉信有道風矣。
T50n2059_p0361c04(01)║羅什在關遙相欽敬。致書通好。結為善友。
T50n2059_p0361c05(01)║持後聞成都地沃民豐。
T50n2059_p0361c06(08)║志往傳化兼欲觀矚峨嵋振錫岷岫。
T50n2059_p0361c07(10)║乃以晉隆安三年辭遠入蜀。遠苦留不止。遠歎曰。
T50n2059_p0361c08(06)║人生愛聚汝乃樂離如何。持亦悲曰。
T50n2059_p0361c09(08)║若滯情愛聚者本不應出家。今既割欲求道。
T50n2059_p0361c10(06)║正以西方為期耳。於是兄弟收淚憫默而別。行達荊州。
T50n2059_p0361c11(01)║刺史殷仲堪禮遇欣重。時桓玄亦在彼。
T50n2059_p0361c12(03)║玄雖涉學功疏而一往神出。
T50n2059_p0361c13(08)║見持有鄰幾獨絕尤歎。是今古無比大欲結歡。持既疑其為人。
T50n2059_p0361c14(00)║遂棄而不納。殷桓二人苦欲留之。
T50n2059_p0361c15(03)║持益無停意。臨去與玄書曰。
T50n2059_p0361c16(08)║本欲棲病峨嵋之屾觀化流沙之表。不能負其發足之懷。
T50n2059_p0361c17(02)║便束裝首路。玄得書惆悵。知其不可止。
T50n2059_p0361c18(02)║遂乃到蜀。止龍淵精舍。大弘佛法。
T50n2059_p0361c19(05)║井絡四方慕德成侶。刺史毛璩雅相崇挹。
T50n2059_p0361c20(04)║時有沙門慧巖僧恭。先在岷蜀人情傾蓋。
T50n2059_p0361c21(04)║及持至止皆望風推服。有昇持堂者皆號登龍門。
T50n2059_p0361c22(00)║恭公幼有才思為蜀郡僧正。
T50n2059_p0361c23(06)║巖公內外多解素為毛璩所重。
T50n2059_p0361c24(10)║後蜀人譙縱因鋒鏑之機攻殺毛璩。割據蜀土自號成都王。
T50n2059_p0361c25(02)║乃集僧設會逼請巖公。巖不得已而赴。
T50n2059_p0361c26(03)║璩既宿昔檀越一旦傷破。睹事增悲痛形顏色。
T50n2059_p0361c27(01)║遂為譙縱所忌。因而被害。
T50n2059_p0361c28(07)║舉邑紛擾白黑危懼。持避難憩陴縣中寺。縱有從子道福。
T50n2059_p0361c29(00)║凶悖尤甚。將兵往陴有所討戮。
T50n2059_p0362a01(04)║還過入寺人馬浴血。眾僧大怖一時驚走。
T50n2059_p0362a02(04)║持在房前盥洗神色無忤。道福直至持邊。
T50n2059_p0362a03(05)║持彈指漉水淡然自若。福愧悔流汗。出寺門謂左右曰。
T50n2059_p0362a04(00)║大人故與眾異。後境內清怗還止龍淵寺。
T50n2059_p0362a05(00)║講說齋懺老而愈篤。
T50n2059_p0362a06(09)║以晉義熙八年卒于寺中。春秋七十有六。臨終遺命務勗律儀。
T50n2059_p0362a07(01)║謂弟子曰。經言。戒如平地眾善由生。
T50n2059_p0362a08(03)║汝行住坐臥宜其謹哉。
T50n2059_p0362a09(10)║以東間經籍付弟子道泓在西間法典囑弟子曇蘭。泓業行清敏。
T50n2059_p0362a10(01)║蘭神悟天發。並係軌師蹤焉。
T50n2059_p0362a11(00)║釋慧永姓潘。河內人也。年十二出家。
T50n2059_p0362a12(02)║伏事沙門竺曇現為師。後又伏膺道安法師。
T50n2059_p0362a13(01)║素與遠共期欲結宇羅浮之岫。
T50n2059_p0362a14(04)║遠既為道安所留。永乃欲先踰五嶺。行經潯陽。
T50n2059_p0362a15(02)║郡人陶範苦相要留。於是且停廬山之西林寺。
T50n2059_p0362a16(00)║既門徒稍盛。又慧遠同築遂有意終焉。
T50n2059_p0362a17(01)║永貞素自然清心剋己。言常含笑。
T50n2059_p0362a18(03)║語不傷物。耽好經典善於講說。
T50n2059_p0362a19(07)║蔬食布衣率以終歲。又別立一茅室於嶺上。
T50n2059_p0362a20(06)║每欲禪思輒往居焉。時有至房者。並聞殊香之氣。
T50n2059_p0362a21(03)║永屋中常有一虎。人或畏者。輒驅令上山。
T50n2059_p0362a22(03)║人去後還。復馴伏。永嘗出邑薄晚還山至烏橋。
T50n2059_p0362a23(00)║烏橋營主醉騎馬。當道遮永不聽去。
T50n2059_p0362a24(02)║日時向晚。永以杖遙指馬。馬即驚走營主倒地。
T50n2059_p0362a25(00)║永捧慰還營。因爾致疾。
T50n2059_p0362a26(07)║明晨往寺向永悔過。永曰。非貧道本意。恐戒神所為耳。
T50n2059_p0362a27(02)║白黑聞知歸心者眾矣。
T50n2059_p0362a28(10)║後鎮南將軍何無忌作鎮潯陽。陶爰集虎溪請永及慧遠。
T50n2059_p0362a29(03)║遠既久持名望亦雅足才力。
T50n2059_p0362b01(08)║從者百餘皆端整有風序。及高言華論舉動可觀。
T50n2059_p0362b02(05)║永怗然獨往率爾後至。納衣草屣執杖提缽。
T50n2059_p0362b03(04)║而神氣自若清散無矜。眾咸重其貞素翻更多之。
T50n2059_p0362b04(01)║遠少所推先而挹永高行。
T50n2059_p0362b05(07)║身執卑恭以希冥福。永厲行精苦願生西方。
T50n2059_p0362b06(06)║以晉義熙十年遇疾綿篤。而專謹戒律執志愈勤。
T50n2059_p0362b07(02)║雖枕痾懷苦顏色怡悅。未盡少時。
T50n2059_p0362b08(04)║忽斂衣合掌求屣欲起。如有所見。眾咸驚問。答云。
T50n2059_p0362b09(00)║佛來。言終而卒。春秋八十有三。
T50n2059_p0362b10(05)║道俗在山咸聞異香。七日乃歇。時廬山又有釋僧融。
T50n2059_p0362b11(01)║亦苦節通靈能降伏鬼物云。
T50n2059_p0362b12(00)║釋僧濟。未詳何許人。晉太元中來入廬山。
T50n2059_p0362b13(00)║從遠公受學。大小諸經及世典書數。
T50n2059_p0362b14(02)║皆遊鍊心抱貫其深要。
T50n2059_p0362b15(09)║年始過立便出邑開講歷當元匠。遠每謂曰。
T50n2059_p0362b16(07)║共吾弘佛法者爾其人乎。後停山少時忽感篤疾。
T50n2059_p0362b17(04)║於是要誠西國想像彌陀。遠遺濟一燭曰。
T50n2059_p0362b18(03)║汝可以建心安養競諸漏刻。
T50n2059_p0362b19(08)║濟執燭憑机停想無亂。又請眾僧夜集為轉無量壽經。
T50n2059_p0362b20(03)║至五更中濟以燭授同學。令於僧中行之。
T50n2059_p0362b21(02)║於是暫臥。
T50n2059_p0362b22(14)║因夢見自秉一燭乘虛而行睹無量壽佛。接置于掌遍至十方。不覺欻然而覺。
T50n2059_p0362b23(00)║具為侍疾者說之。且悲且慰。
T50n2059_p0362b24(05)║自省四大了無疾苦。至于明夕忽索履起立。
T50n2059_p0362b25(04)║目逆虛空如有所見。須臾還臥。顏色更悅。
T50n2059_p0362b26(03)║因謂傍人云。吾其去矣。於是轉身右脅言氣俱盡。
T50n2059_p0362b27(00)║春秋四十有五矣。
T50n2059_p0362b28(00)║釋法安。一名慈欽。未詳何許人。
T50n2059_p0362b29(04)║遠公之弟子也。善戒行講說眾經兼習禪業。
T50n2059_p0362c01(03)║善能開化愚曚拔邪歸正。晉義熙中新陽縣虎災。
T50n2059_p0362c02(00)║縣有大社樹下築神廟。左右居民以百數。
T50n2059_p0362c03(00)║遭虎死者夕有一兩。
T50n2059_p0362c04(08)║安嘗遊其縣暮逗此村。民以畏虎早閉閭。
T50n2059_p0362c05(07)║安徑之樹下通夜坐禪。向曉聞虎負人而至投之樹北。
T50n2059_p0362c06(02)║見安如喜如驚跳伏安前。安為說法授戒。
T50n2059_p0362c07(02)║虎踞地不動。有頃而去。旦村人追虎至樹下。
T50n2059_p0362c08(01)║見安大驚。謂是神人。遂傳之一縣士庶宗奉。
T50n2059_p0362c09(01)║虎災由此而息。因改神廟留安立寺。
T50n2059_p0362c10(03)║左右田園皆捨為眾業。
T50n2059_p0362c11(10)║後欲作畫像須銅青困不能得。夜夢見一人迂其床前云。
T50n2059_p0362c12(03)║此下有銅鐘。覺即掘之果得二口。因以青成像。
T50n2059_p0362c13(01)║後以銅助遠公鑄佛。
T50n2059_p0362c14(08)║餘一武昌太守熊無患借視遂留之。安後不知所終。
T50n2059_p0362c15(00)║釋曇邕。姓楊。關中人。
T50n2059_p0362c16(07)║少仕偽秦至衛將軍。形長八尺雄武過人。
T50n2059_p0362c17(07)║太元八年從符堅南征。為晉軍所敗。還至長安。
T50n2059_p0362c18(04)║因從安公出家。安公既往。乃南投廬山事遠公為師。
T50n2059_p0362c19(00)║內外經書多所綜涉。
T50n2059_p0362c20(07)║志尚弘法不憚疲苦。後為遠入關致書羅什。
T50n2059_p0362c21(06)║凡為使命十有餘年。鼓擊風流搖動峰岫。
T50n2059_p0362c22(06)║強捍果敢專對不辱。京師道場僧鑒挹其德解。請還楊州。
T50n2059_p0362c23(00)║邕以遠年高遂不果行。
T50n2059_p0362c24(06)║然遠神足高抌者其類不少。恐後不相推謝。
T50n2059_p0362c25(05)║因以小緣託擯邕出。邕奉命出山容無怨忤。
T50n2059_p0362c26(04)║乃於山之西南營立茅宇。與弟子曇果。澄思禪門。
T50n2059_p0362c27(01)║嘗於一時果夢見山神求受五戒。果曰。
T50n2059_p0362c28(02)║家師在此可往諮受。
T50n2059_p0362c29(10)║後少時邕見一人著單衣帽風姿端雅從者二十許人請受五戒。
T50n2059_p0363a01(01)║邕以果先夢知是山神。乃為說法授戒。
T50n2059_p0363a02(02)║神嚫以外國匕筋。禮拜辭別。儵忽不見。
T50n2059_p0363a03(03)║至遠臨亡之日。奔赴號踊痛深天屬。
T50n2059_p0363a04(05)║後往荊州卒於竹林寺。
T50n2059_p0363a05(00)║釋道祖。吳國人也。
T50n2059_p0363a06(09)║少出家為臺寺支法齊弟子。幼有才思精勤務學。
T50n2059_p0363a07(06)║後與同志僧遷道流等共入廬山。七年並山中受戒。
T50n2059_p0363a08(02)║各隨所習日有其新。遠公每謂祖等易悟。
T50n2059_p0363a09(02)║盡如此輩不復憂後生矣。
T50n2059_p0363a10(08)║遷流等並年二十八而卒。遠歎曰。此子並才義英茂清悟日新。
T50n2059_p0363a11(01)║懷此長往一何痛哉。道流撰諸經目未就。
T50n2059_p0363a12(01)║祖為成之。今行於世。
T50n2059_p0363a13(09)║祖後還京師瓦官寺講說。桓玄每往觀聽。乃謂人曰。
T50n2059_p0363a14(05)║道祖後發愈於遠公。但儒博不逮耳。
T50n2059_p0363a15(06)║及玄輔正欲使沙門敬王。祖乃辭還吳之臺寺。
T50n2059_p0363a16(04)║有頃玄纂位。敕郡送祖出京。祖稱疾不行。
T50n2059_p0363a17(02)║於是絕跡人事講道終日。以晉元熙元年卒。
T50n2059_p0363a18(01)║春秋七十二矣。遠有弟子慧要。
T50n2059_p0363a19(05)║亦解經律而尤長巧思。山中無刻漏。
T50n2059_p0363a20(07)║乃於泉水中立十二葉芙蓉。因流波轉以定十二時。
T50n2059_p0363a21(03)║晷景無差焉。亦嘗作木鳶飛數百步。
T50n2059_p0363a22(05)║遠又有弟子曇順曇詵。並義學致譽。順本黃龍人。
T50n2059_p0363a23(02)║少受業什公。後還師遠。蔬食有德行。
T50n2059_p0363a24(04)║南蠻校尉劉遵。於江陵立竹林寺請經始。
T50n2059_p0363a25(03)║遠遣徙焉。詵亦清雅有風則。
T50n2059_p0363a26(08)║注維摩及著窮通論等。又有法幽道恒道授等百有餘人。
T50n2059_p0363a27(03)║或義解深明。或匡拯眾事。或戒行清高。
T50n2059_p0363a28(04)║或禪思深入。並振名當世。傳業于今。
T50n2059_p0363a29(00)║釋僧[(丰*力)/石]。姓傅氏。北地泥陽人。
T50n2059_p0363b01(05)║晉河間郎中令遐之元子也。
T50n2059_p0363b02(11)║少出家止長安大寺為弘覺法師弟子。覺亦一時法匠。[(丰*力)/石]初從受業。
T50n2059_p0363b03(02)║後遊青司樊沔之間。通六經及三藏。
T50n2059_p0363b04(05)║律行清謹能匡振佛法。姚萇姚興早挹風名素所知重。
T50n2059_p0363b05(00)║及僭有關中深相頂敬。
T50n2059_p0363b06(06)║興既崇信三寶盛弘大化。建會設齋煙蓋重疊。
T50n2059_p0363b07(04)║使夫慕道捨俗者十室其半。自童壽入關。
T50n2059_p0363b08(04)║遠僧復集僧尼既多。或有愆漏。興曰。凡未學僧未階。
T50n2059_p0363b09(00)║苦忍安得無過。過而不[亥*羽]過遂多矣。
T50n2059_p0363b10(01)║宜立僧主以清大望。因下書曰。
T50n2059_p0363b11(05)║大法東遷於今為盛僧尼已多。
T50n2059_p0363b12(09)║應須綱領宣授遠規以濟頹緒。僧[(丰*力)/石]法師學優早年德芳暮齒。
T50n2059_p0363b13(01)║可為國內僧主。僧遷法師禪慧兼修。
T50n2059_p0363b14(03)║即為悅眾。法欽慧斌共掌僧錄。給車輿吏力。
T50n2059_p0363b15(02)║[(丰*力)/石]資侍中秩傳詔羊車各二人。遷等並有厚給。
T50n2059_p0363b16(00)║共事純儉允愜時望。五眾肅清六時無怠。
T50n2059_p0363b17(00)║
T50n2059_p0363b18(16)║至弘始七年敕加親信伏身白從各三十人。僧正之興[(丰*力)/石]之始也。[(丰*力)/石]躬自步行。
T50n2059_p0363b19(03)║車輿以給老疾。所獲供卹常充眾用。雖年在秋方。
T50n2059_p0363b20(00)║而講說經律勗眾無倦。
T50n2059_p0363b21(06)║以弘始之末卒於長安大寺。春秋七十矣。
T50n2059_p0363b22(00)║釋道融。汲郡林慮人。十二出家。
T50n2059_p0363b23(05)║厥師愛其神彩先令外學。往村借論語竟不齎歸。
T50n2059_p0363b24(01)║於彼已誦。師更借本覆之不遺一字。
T50n2059_p0363b25(03)║既嗟而異之。於是恣其遊學。迄至立年才解英絕。
T50n2059_p0363b26(00)║內外經書闇遊心府。聞羅什在關故往諮稟。
T50n2059_p0363b27(00)║什見而奇之。謂姚興曰。
T50n2059_p0363b28(06)║昨見融公復是奇特聰明釋子。興引見歎重。
T50n2059_p0363b29(05)║敕入逍遙園參正詳譯。因請什出菩薩戒本。今行於世。
T50n2059_p0363c01(00)║後譯中論始得兩卷。
T50n2059_p0363c02(08)║融便就講剖折文言預貫終始。什又命融令講新法華。
T50n2059_p0363c03(03)║什自聽之乃歎曰。佛法之興融其人也。
T50n2059_p0363c04(05)║俄而師子國有一婆羅門。聰辯多學。
T50n2059_p0363c05(07)║西土俗書罕不披誦。為彼國外道之宗。聞什在關大行佛法。
T50n2059_p0363c06(00)║乃謂其徒曰。寧可使釋氏之風獨傳震旦。
T50n2059_p0363c07(00)║
T50n2059_p0363c08(16)║而吾等正化不洽東國遂乘駝負書來入長安。姚興見其口眼便僻。頗亦惑之。
T50n2059_p0363c09(02)║婆羅門乃啟興曰。
T50n2059_p0363c10(11)║至道無方各尊其事今請與秦僧捔其辯力。隨有優者即傳其化。
T50n2059_p0363c11(02)║興即許焉。時關中僧眾相視缺然莫敢當者。
T50n2059_p0363c12(02)║什謂融曰。此外道聰明殊人。捔言必勝。
T50n2059_p0363c13(03)║使無上大道在吾徒而屈。良可悲矣。
T50n2059_p0363c14(05)║若使外道得志則法輪摧軸。豈可然乎。
T50n2059_p0363c15(06)║如吾所睹在君一人。融自顧才力不減。
T50n2059_p0363c16(07)║而外道經書未盡披讀。乃密令人寫婆羅門所讀經目。
T50n2059_p0363c17(02)║一披即誦。後剋日論義。姚興自出。
T50n2059_p0363c18(05)║公卿皆會闕下。關中僧眾四遠必集。
T50n2059_p0363c19(07)║融與婆羅門擬相詶抗。鋒辯飛玄彼所不及。
T50n2059_p0363c20(06)║婆羅門自知辭理已屈。猶以廣讀為誇。
T50n2059_p0363c21(06)║融乃列其所讀書并秦地經史名目卷部。三倍多之。
T50n2059_p0363c22(03)║什因嘲之曰。君不聞大秦廣學。那忽輕爾遠來。
T50n2059_p0363c23(01)║婆羅門心愧悔伏頂禮融足。
T50n2059_p0363c24(07)║數日之中無何而去。像運再興融有力也。
T50n2059_p0363c25(07)║融後還彭城常講說相續。問道至者千有餘人。
T50n2059_p0363c26(05)║依隨門徒數盈三百。性不狎諠。常登樓披翫。
T50n2059_p0363c27(04)║慇懃善誘畢命弘法。後卒於彭城。春秋七十四矣。
T50n2059_p0363c28(01)║所著法華大品金光明十地維摩等義疏。
T50n2059_p0363c29(02)║並行於世矣。
T50n2059_p0364a01(00)║釋曇影。或云北人。不知何許郡縣。
T50n2059_p0364a02(03)║性虛靖不甚交遊。而安貧志學舉止詳審。
T50n2059_p0364a03(03)║過似淹遲而神氣駿捷。志與形反。
T50n2059_p0364a04(06)║能講正法華經及光讚波若。每法輪一轉輒道俗千數。
T50n2059_p0364a05(01)║後入關中。姚興大加禮接。
T50n2059_p0364a06(07)║及什至長安影往從之。什謂興曰。
T50n2059_p0364a07(10)║昨見影公亦是此國風流標望之僧也。興敕住逍遙園助什譯經。
T50n2059_p0364a08(01)║初出成實論。凡諍論問答皆次第往反。
T50n2059_p0364a09(03)║影恨其支離。乃結為五番。竟以呈什。什曰大善。
T50n2059_p0364a10(01)║深得吾意。什後出妙法華經。影既舊所命宗。
T50n2059_p0364a11(00)║特加深思。乃著法華義疏四卷。并注中論。
T50n2059_p0364a12(00)║後山棲隱處守節塵外。
T50n2059_p0364a13(07)║修功立善愈老愈篤。以晉義熙中卒。春秋七十矣。
T50n2059_p0364a14(00)║釋僧叡。魏郡長樂人也。少樂出家。
T50n2059_p0364a15(03)║至年十八始獲從志。依投僧賢法師為弟子。
T50n2059_p0364a16(02)║謙虛內敏學與時競。至年二十二博通經論。
T50n2059_p0364a17(01)║嘗聽僧朗法師講放光經。屢有機難。
T50n2059_p0364a18(03)║朗與賢有濠上之契。謂賢曰。叡比格難。
T50n2059_p0364a19(04)║吾累思不能通。可謂賢賢弟子也。至年二十四。
T50n2059_p0364a20(02)║遊歷名邦處處講說。知音之士負袟成群。
T50n2059_p0364a21(02)║常歎曰。經法雖少足識因果。
T50n2059_p0364a22(07)║禪法未傳厝心無地什後至關。因請出禪法要三卷。
T50n2059_p0364a23(03)║始是鳩摩羅陀所製。末是馬鳴所說。
T50n2059_p0364a24(05)║中間是外國諸聖共造。亦稱菩薩禪。
T50n2059_p0364a25(07)║叡既獲之日夜修習。遂精鍊五門善入六淨。
T50n2059_p0364a26(06)║偽司徒公姚嵩深相禮貴。姚興問嵩。叡公何如。嵩答。
T50n2059_p0364a27(02)║實鄴衛之松柏。興敕見之。公卿皆集。
T50n2059_p0364a28(04)║欲觀其才器。叡風韻[罩-卓+注]流含吐彬蔚。興大賞悅。
T50n2059_p0364a29(02)║即敕給俸卹吏力人輿。興後謂嵩曰。
T50n2059_p0364b01(04)║乃四海標領。何獨鄴衛之松柏。
T50n2059_p0364b02(09)║於是美聲遐布遠近歸德。什所翻經。叡並參正。
T50n2059_p0364b03(07)║昔竺法護出正法華經。受決品云。天見人人見天。
T50n2059_p0364b04(04)║什譯經至此乃言。此語與西域義同。但在言過質。
T50n2059_p0364b05(00)║叡曰。將非人天交接兩得相見。什喜曰。
T50n2059_p0364b06(01)║實然。其領悟標出皆此類也。
T50n2059_p0364b07(06)║後出成實論令叡講之。什謂叡曰。
T50n2059_p0364b08(09)║此諍論中有七變處文破毘曇。而在言小隱。
T50n2059_p0364b09(08)║若能不問而解可謂英才。
T50n2059_p0364b10(14)║至叡啟發幽微果不諮什而契然懸會。什歎曰。吾傳譯經論得與子相值。
T50n2059_p0364b11(01)║真無所恨矣。
T50n2059_p0364b12(12)║著大智論十二門論中論等諸序。
T50n2059_p0364b13(16)║并著大小品法華維摩思益自在王禪經等序。皆傳於世。
T50n2059_p0364b14(09)║初叡善攝威儀弘贊經法常迴此諸業願生安養。
T50n2059_p0364b15(05)║每行住坐臥不敢正背西方。後自知命盡。
T50n2059_p0364b16(04)║忽集僧告別。乃謂眾曰。平生誓願願生西方。
T50n2059_p0364b17(02)║如叡所見或當得往。未知定免狐疑成不。
T50n2059_p0364b18(01)║但身口意業或相違犯。
T50n2059_p0364b19(09)║願施以大慈為永劫法朋也。於是入房洗浴。燒香禮拜。
T50n2059_p0364b20(03)║還床向西方合掌而卒。
T50n2059_p0364b21(11)║是日同寺咸見五色香煙從叡房出。春秋六十七矣。時又有沙門僧楷。
T50n2059_p0364b22(00)║與叡公同學。亦有高名云。
T50n2059_p0364b23(00)║釋道恒。藍田人。年九歲戲于路。
T50n2059_p0364b24(05)║隱士張忠見而嗟曰。此小兒有出人之相。
T50n2059_p0364b25(05)║在俗必有輔政之功。處道必能光顯佛法。恨吾老矣。
T50n2059_p0364b26(01)║不得見之。恒少失二親。事後母以孝聞。
T50n2059_p0364b27(01)║家貧無蓄。常手自畫繢以供瞻奉。
T50n2059_p0364b28(03)║而篤好經典學兼宵夜。至年二十後母又亡。
T50n2059_p0364b29(02)║行喪盡禮服畢出家。游刃佛理多所兼通。
T50n2059_p0364c01(01)║學該內外才思清敏。羅什入關即往修造。
T50n2059_p0364c02(01)║什大嘉之。及譯出眾經並助詳定。
T50n2059_p0364c03(03)║時恒有同學道標。亦雅有才力。當時擅名。
T50n2059_p0364c04(03)║與恒相次。
T50n2059_p0364c05(16)║秦主姚興以恒標二人神氣俊朗有經國之量。乃敕偽尚書令姚顯。
T50n2059_p0364c06(06)║令敦逼恒標罷道助振王業。又下書恒標等曰。
T50n2059_p0364c07(04)║卿等皎然之操。實在可嘉。但君臨四海治急須才。
T50n2059_p0364c08(00)║
T50n2059_p0364c09(16)║今敕尚書令顯令奪卿等法服助翼贊時世。
T50n2059_p0364c10(15)║苟心存道味寧繫白黑望體此懷不以守節為辭也。恒標等答曰。
T50n2059_p0364c11(06)║奉去月二十日詔。令奪恒標等法服。承命悲懷五情失守。
T50n2059_p0364c12(00)║恒等才質闇短染法未深。
T50n2059_p0364c13(07)║緇服之下誓畢身命。並習佛法不閑世事。徒廢非常之業。
T50n2059_p0364c14(01)║終無殊異之功。昔光武尚能縱嚴陵之心。
T50n2059_p0364c15(02)║魏文容管寧之操。抑至尊之高心。
T50n2059_p0364c16(05)║遂匹夫之微志。況陛下以道御物兼弘三寶。
T50n2059_p0364c17(04)║願鑒元元之情。垂曠通物之理也。
T50n2059_p0364c18(07)║興又致書於什[(丰*力)/石]二法師曰。別已數旬每有傾想。
T50n2059_p0364c19(05)║漸暖比休泰耳。小虜遠舉更無處分。正有憒然耳。
T50n2059_p0364c20(02)║頃萬事之慇須才以理之。
T50n2059_p0364c21(08)║近詔恒標二人令釋羅漢之服尋大士之蹤。然道無不在。
T50n2059_p0364c22(02)║願法師等勗以喻之。什[(丰*力)/石]等答曰。
T50n2059_p0364c23(05)║蓋聞太上以道養民。而物自是其復有德而治天下。
T50n2059_p0364c24(00)║是以古之明主審違性之難御。
T50n2059_p0364c25(04)║悟任物之多因。故堯放許由於箕山。
T50n2059_p0364c26(06)║文軾干木於魏國。高祖縱四皓於終南。叔度辭蒲輪於漢岳。
T50n2059_p0364c27(00)║蓋以適賢之性為得賢也。
T50n2059_p0364c28(06)║今恒標等德非圓達分在守節。少習玄化伏膺佛道。
T50n2059_p0364c29(02)║至於敷折妙典研究幽微。
T50n2059_p0365a01(07)║足以啟悟童稚助化功德。願陛下施既往之恩。
T50n2059_p0365a02(04)║縱其微志也。興後頻復下書。闔境救之殆而得勉。
T50n2059_p0365a03(01)║恒乃歎曰。古人有言。益我貨者損我神。
T50n2059_p0365a04(02)║生我名者殺我身。於是竄影巖壑畢命幽藪。
T50n2059_p0365a05(01)║蔬食味禪緬跡人外。晉義熙十三年卒于山舍。
T50n2059_p0365a06(00)║春秋七十二。恒著釋駁論及百行箴。
T50n2059_p0365a07(02)║標作舍利弗毘曇序并弔王喬文。
T50n2059_p0365a08(04)║並行於世矣。
T50n2059_p0365a09(00)║釋僧肇。京兆人。家貧以傭書為業。
T50n2059_p0365a10(03)║遂因繕寫。乃歷觀經史備盡墳籍。愛好玄微。
T50n2059_p0365a11(01)║每以莊老為心要。嘗讀老子德章。乃歎曰。
T50n2059_p0365a12(00)║美則美矣。然期神冥累之方。
T50n2059_p0365a13(04)║猶未盡善也。後見舊維摩經。歡喜頂受披尋翫味。
T50n2059_p0365a14(01)║乃言。始知所歸矣。因此出家。
T50n2059_p0365a15(05)║學善方等兼通三藏及在冠年而名振關輔。
T50n2059_p0365a16(03)║時競譽之徒莫不猜其早達。
T50n2059_p0365a17(08)║或千里趍負入關抗辯。肇既才思幽玄又善談說。
T50n2059_p0365a18(05)║承機挫銳曾不流滯。時京兆宿儒及關外英彥。
T50n2059_p0365a19(03)║莫不挹其鋒辯負氣摧衄。後羅什至姑臧。
T50n2059_p0365a20(03)║肇自遠從之。什嗟賞無極。及什適長安。
T50n2059_p0365a21(03)║肇亦隨返。
T50n2059_p0365a22(14)║姚興命肇與僧叡等入逍遙園助詳定經論。肇以去聖久遠文義多雜。
T50n2059_p0365a23(04)║先舊所解時有乖謬。及見什諮稟所悟更多。
T50n2059_p0365a24(03)║因出大品之後。肇便著波若無知論凡二千餘言。
T50n2059_p0365a25(00)║竟以呈什。什讀之稱善。乃謂肇曰。
T50n2059_p0365a26(03)║吾解不謝子。辭當相挹。
T50n2059_p0365a27(10)║時廬山隱士劉遺民見肇此論。乃歎曰。不意方袍復有平叔。
T50n2059_p0365a28(03)║因以呈遠公。遠乃撫机歎曰。未常有也。
T50n2059_p0365a29(03)║因共披尋翫味更存往復。遺民乃致書肇曰。
T50n2059_p0365b01(02)║頃餐徽問有懷遙仰。歲末寒嚴體中何如。
T50n2059_p0365b02(02)║音寄壅隔增用悒蘊。弟子沈痾草澤常有弊瘁。
T50n2059_p0365b03(00)║願彼大眾康和外國法師休悆不。
T50n2059_p0365b04(04)║去年夏末見上人波若無知論。才運清俊旨中沈允。
T50n2059_p0365b05(00)║推步聖文婉然有歸。
T50n2059_p0365b06(07)║披味慇懃不能釋手。真可謂浴心方等之淵。悟懷絕冥之肆。
T50n2059_p0365b07(00)║窮盡精巧無所間然。
T50n2059_p0365b08(08)║但闇者難曉猶有餘疑。今輒條之如左。
T50n2059_p0365b09(08)║願從容之暇粗為釋之。肇答書曰。不面在昔佇想用勞。
T50n2059_p0365b10(03)║得前疏并問。披尋反覆欣若暫對。
T50n2059_p0365b11(06)║涼風戒節頃常何如。貧道勞疾每不佳。
T50n2059_p0365b12(08)║即此大眾尋常什師休勝。秦主道性自然天機邁俗。
T50n2059_p0365b13(04)║城塹三寶弘道是務。由使異典勝僧自遠而至。
T50n2059_p0365b14(02)║靈鷲之風萃乎茲土。領公遠舉。
T50n2059_p0365b15(06)║乃是千載之津梁。於西域還得方等新經二百餘部。
T50n2059_p0365b16(02)║什師於大寺出新至諸經。
T50n2059_p0365b17(07)║法藏淵曠日有異聞。禪師於瓦官寺教習禪道。
T50n2059_p0365b18(05)║門徒數百日夜匪懈。邕邕肅肅致自欣樂。
T50n2059_p0365b19(05)║三藏法師於中寺出律部。本末精悉若睹初制。
T50n2059_p0365b20(03)║毘婆沙法師於石羊寺出舍利弗毘曇。
T50n2059_p0365b21(04)║梵本雖未及譯。時問中事發言新奇。
T50n2059_p0365b22(06)║貧道一生猥參嘉運遇茲盛化。
T50n2059_p0365b23(09)║自恨不睹釋迦泥洹之集。餘復何恨。
T50n2059_p0365b24(11)║但恨不得與道勝君子同斯法集耳。稱詠既深聊復委及。
T50n2059_p0365b25(06)║然來問婉切難為郢人。貧道思不關微兼拙於華語。
T50n2059_p0365b26(01)║且至趣無言。言則乖旨。
T50n2059_p0365b27(07)║云云不已竟何所辯。聊以狂言示詶來旨也。
T50n2059_p0365b28(06)║肇後又著不真空論物不遷論等。并注維摩。及製諸經論序。
T50n2059_p0365b29(00)║並傳於世。及什之亡後。
T50n2059_p0365c01(07)║追悼永往翹思彌厲。乃著涅槃無名論。其辭曰。
T50n2059_p0365c02(05)║經稱有餘無餘涅槃。涅槃秦言無為。亦名滅度。
T50n2059_p0365c03(03)║無為者取乎虛無寂寞妙絕於有為。
T50n2059_p0365c04(05)║滅度者言乎大患永滅超度四流。斯蓋鏡像之所歸。
T50n2059_p0365c05(02)║絕稱之幽宅也。而曰有餘無餘者。
T50n2059_p0365c06(06)║蓋是出處之異號。應物之假名。余嘗試言之。
T50n2059_p0365c07(05)║夫涅槃之為道也。寂寥虛曠。不可以形名得。
T50n2059_p0365c08(03)║微妙無相。不可以有心知。超群有以幽昇。
T50n2059_p0365c09(02)║量太虛而永久隨之弗得其蹤。
T50n2059_p0365c10(05)║迎之罔眺其首。六趣不能攝其生。力負無以化其體。
T50n2059_p0365c11(01)║眇渀惚恍若存若往。五目莫睹其容。
T50n2059_p0365c12(02)║二聽不聞其響。窈窈冥冥誰見誰曉。
T50n2059_p0365c13(03)║彌倫靡所不在。而獨曳於有無之表。
T50n2059_p0365c14(05)║然則言之者失其真。知之者返其愚。有之者乖其性。
T50n2059_p0365c15(01)║無之者傷其軀。所以釋迦掩室於摩竭。
T50n2059_p0365c16(02)║淨名杜口於毘耶。須菩提唱無說以顯道。
T50n2059_p0365c17(02)║釋梵乃絕聽而雨花。斯皆理為神御。
T50n2059_p0365c18(03)║故口為之緘默。豈曰無辯。辯所不能言也。
T50n2059_p0365c19(01)║經曰。真解脫者離於言數。
T50n2059_p0365c20(07)║寂滅永安無終無始。不晦不明不寒不暑。
T50n2059_p0365c21(06)║湛若虛空無名無證。論曰。涅槃非有亦復非無。
T50n2059_p0365c22(04)║言語路絕心行處滅。尋夫經論之作也。豈虛構哉。
T50n2059_p0365c23(02)║果有其所以不有。故不可得而有。
T50n2059_p0365c24(05)║有其所以不無。故不可得而無耳。
T50n2059_p0365c25(08)║何者本之有境則五陰永滅。推之無鄉則幽靈不竭。
T50n2059_p0365c26(04)║幽靈不竭則抱一湛然。五陰永滅則萬累都捐。
T50n2059_p0365c27(03)║萬累都捐。故與道通同。抱一湛然。故神而無功。
T50n2059_p0365c28(01)║神而無功。故至功常在。與道通同。
T50n2059_p0365c29(03)║故沖而不改。沖而不改。不可為有。至功常在。
T50n2059_p0366a01(01)║不可為無。然則有無絕於內。稱謂淪於外。
T50n2059_p0366a02(01)║視聽之所不暨。四空之所昏昧。恬兮而夷。
T50n2059_p0366a03(00)║泊焉而泰。九流於是乎交歸。
T50n2059_p0366a04(05)║眾聖於此乎冥會。斯乃希夷之境。
T50n2059_p0366a05(09)║太玄之鄉而欲以有無題牓其方域而語神道者。不亦邈哉。
T50n2059_p0366a06(01)║其後十演九折。凡數千言。文多不載。
T50n2059_p0366a07(04)║論成之後上表於姚興曰。肇聞天得一以清。
T50n2059_p0366a08(03)║地得一以寧。君王得一以治天下。伏惟。
T50n2059_p0366a09(04)║陛下叡哲欽明道與神會。妙契環中理無不曉。
T50n2059_p0366a10(01)║故能遊刃萬機弘道終日。
T50n2059_p0366a11(06)║依被蒼生垂文作範。所以域中有四大王居一焉。
T50n2059_p0366a12(03)║涅槃之道。蓋是三乘之所歸。方等之淵府。
T50n2059_p0366a13(03)║眇茫希夷。絕視聽之域。幽致虛玄。非群情之所測。
T50n2059_p0366a14(00)║肇以微軀猥蒙國恩。得閑居學肆。
T50n2059_p0366a15(02)║在付公門下十有餘年。雖眾經殊趣勝致非一。
T50n2059_p0366a16(00)║涅槃一義常為聽習先。但肇才識闇短。
T50n2059_p0366a17(00)║雖屢蒙誨喻。猶懷漠漠。為竭愚不已。
T50n2059_p0366a18(01)║亦如似有解。然未經高勝先唱。不敢自決。
T50n2059_p0366a19(00)║不幸什公去世。諮參無所。以為永恨。
T50n2059_p0366a20(01)║而陛下聖德不孤。獨與什公神契目擊道存。
T50n2059_p0366a21(00)║決其方寸。故能振彼玄風以啟末俗。
T50n2059_p0366a22(02)║一日遇蒙答安成侯嵩問無為宗極。
T50n2059_p0366a23(04)║頗涉涅槃無名之義。今輒作涅槃無名論。有十演九折。
T50n2059_p0366a24(00)║博採眾經託證成喻。
T50n2059_p0366a25(08)║以仰述陛下無名之致。豈曰開詣神心窮究遠當。
T50n2059_p0366a26(04)║聊以擬議玄門班喻學徒耳。若少參聖旨願敕存記。
T50n2059_p0366a27(00)║如其有差伏承旨授。興答旨慇懃。
T50n2059_p0366a28(03)║備加贊述。即敕令繕寫班諸子姪。
T50n2059_p0366a29(06)║其為時所重如此。晉義熙十年卒於長安。春秋三十有一矣。
T50n2059_p0366b01(00)║高僧傳卷第六
本網站係採用 Creative Commons 姓名標示-非商業性-相同方式分享 2.5 台灣 (中華民國) 授權條款授權.