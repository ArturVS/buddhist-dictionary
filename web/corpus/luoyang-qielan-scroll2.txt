【經錄部類】〔史傳部類〕〔史傳部〕
【經文資訊】大正新脩大藏經 第五十一冊 No. 2092《洛陽伽藍記》CBETA 電子佛典 V1.20 普及版
# Taisho Tripitaka Vol. 51, No. 2092 洛陽伽藍記, CBETA Chinese Electronic Tripitaka V1.20, Normalized Version
T51n2092_p1004c09(00)║
T51n2092_p1004c10(00)║
T51n2092_p1004c11(00)║
T51n2092_p1004c12(00)║洛陽城東伽藍記卷第二
T51n2092_p1004c13(00)║
T51n2092_p1004c14(00)║　　　　魏撫軍府司馬楊衒之撰
T51n2092_p1004c15(00)║明懸尼寺。彭城武宣王勰所立也。
T51n2092_p1004c16(03)║在建春門外石樓南。穀水周圍遶。城至建春門外。
T51n2092_p1004c17(01)║東入陽渠石橋。橋有四柱。在道南。銘云。
T51n2092_p1004c18(02)║漢陽嘉四年將作大匠馬憲造。逮我孝昌三年。
T51n2092_p1004c19(01)║大雨頹橋。柱始埋沒。道北二柱至今猶存。
T51n2092_p1004c20(01)║衒之按。劉澄之山川。古今記戴延之。
T51n2092_p1004c21(03)║西征記並云。晉太康元年造。此則失之遠矣。
T51n2092_p1004c22(03)║按澄之等。並生在江表。未游中土。
T51n2092_p1005a01(06)║假因征役暫來經過。至於舊事。多非親覽。
T51n2092_p1005a02(07)║聞諸道路便為穿鑿。誤我後學日月已甚。有三層塔一所。
T51n2092_p1005a03(02)║未加莊嚴。寺東有中朝時常滿倉。高祖令為租場。
T51n2092_p1005a04(00)║天下貢賦所聚蓄也。
T51n2092_p1005a05(00)║龍華寺。宿衛羽林虎賁等所立也。
T51n2092_p1005a06(03)║在建春門外陽渠南。寺南有租場。陽渠北有建陽里。
T51n2092_p1005a07(00)║里有土臺高三丈。上作二精舍。趙逸云。
T51n2092_p1005a08(02)║此臺是中朝旗亭也。上有二層樓。懸鼓擊之。
T51n2092_p1005a09(02)║以罷市。有鍾一口。撞之聞五十里。
T51n2092_p1005a10(05)║太后以鍾聲遠聞。遂移在宮內。
T51n2092_p1005a11(09)║置凝閒堂前講內典沙門。打為時節。初蕭衍子豫章王綜來降。
T51n2092_p1005a12(01)║聞此鍾聲。以為奇異。遂造聽歌三首。
T51n2092_p1005a13(02)║行傳於世。綜字世讚。偽齊昏主寶卷遺腹子也。
T51n2092_p1005a14(01)║寶卷臨政婬亂。吳人苦之。
T51n2092_p1005a15(08)║雍州刺史蕭衍立南康王寶融為主。舉兵向秣陵。事既克捷。
T51n2092_p1005a16(02)║遂殺寶融。而自立寶卷。有美人吳景暉。
T51n2092_p1005a17(03)║時孕綜經月。衍因幸景暉。及綜生認為己子。
T51n2092_p1005a18(02)║小名緣覺。封豫章王。綜形貌舉止甚似昏主。
T51n2092_p1005a19(02)║其母告之。令自方便。綜遂歸我聖闕。更改名曰讚。
T51n2092_p1005a20(00)║字世務。始為寶卷。追服三年喪。
T51n2092_p1005a21(05)║明帝拜綜太尉公封丹陽王。永安年中。尚莊帝姊。
T51n2092_p1005a22(02)║壽陽公主字莒犁。公主容色美麗。綜甚敬之。
T51n2092_p1005a23(02)║與公主語。常自稱下官授徐州刺史加開府。
T51n2092_p1005a24(01)║及京師傾覆。綜棄州北走。時爾朱世隆專權。
T51n2092_p1005a25(01)║遣取公主至洛陽。世隆逼之。公主罵曰。
T51n2092_p1005a26(03)║胡狗敢辱天王女乎。世隆怒之。遂縊殺之。
T51n2092_p1005a27(00)║瓔珞寺。在建春門外御道北所謂建陽里也。
T51n2092_p1005a28(00)║即中朝時。白社池董威輩所居處。
T51n2092_p1005a29(03)║
T51n2092_p1005b01(20)║里內有瓔珞慈善暉和通覺暉玄宗聖魏昌熙平崇真因果等十寺。里內士庶二千餘戶。
T51n2092_p1005b02(03)║信崇三寶。眾僧剎養。百姓所供也。
T51n2092_p1005b03(00)║宗聖寺。有像一軀。舉高三丈八尺。
T51n2092_p1005b04(03)║端嚴殊特。相好畢備。士庶瞻仰。目不暫瞬。
T51n2092_p1005b05(03)║此像一出市井。皆空炎先。騰輝赫赫。獨絕世表。
T51n2092_p1005b06(00)║妙伎雜樂。亞於劉騰。城東士女。
T51n2092_p1005b07(05)║多來此寺觀看也。
T51n2092_p1005b08(00)║崇真寺。比丘惠凝死一七日還活。
T51n2092_p1005b09(04)║經閻羅王檢閱。以錯名放免。惠凝具說過去之時。
T51n2092_p1005b10(02)║有五比丘同閱。一比丘云。是寶明寺智聖。
T51n2092_p1005b11(03)║坐禪苦行得升天堂。有一比丘。是般若寺道品。
T51n2092_p1005b12(01)║以誦四涅槃亦升天堂。
T51n2092_p1005b13(08)║有一比丘云是融覺寺曇謨最。講涅槃華嚴領眾千人。閻羅王云。
T51n2092_p1005b14(00)║講經者心懷彼我以驕凌物。
T51n2092_p1005b15(06)║比丘中第一麤行。今唯試坐禪誦經。不問講經。
T51n2092_p1005b16(04)║其曇謨最曰。貧道立身以來唯好講經實不闇誦。
T51n2092_p1005b17(01)║閻羅王敕付司。即有青衣十人。
T51n2092_p1005b18(05)║送曇謨最向西北門。屋舍皆黑。似非好處。
T51n2092_p1005b19(04)║有一比邱云。是禪林寺道弘。自云。教化四輩檀越。
T51n2092_p1005b20(01)║造一切經人中象十軀。閻羅王曰。沙門之體。
T51n2092_p1005b21(00)║必須攝心守道。志在禪誦。不干世事。
T51n2092_p1005b22(02)║不作有為。雖造作經象正。欲得他人財物。
T51n2092_p1005b23(02)║既得他物貪心即起。既懷貪心便是三毒。
T51n2092_p1005b24(03)║不除具足煩惱。亦付司。仍與曇謨最同入黑門。
T51n2092_p1005b25(02)║有一比邱云。是靈覺寺寶明。自云。
T51n2092_p1005b26(05)║出家之前嘗作隴西太守造靈覺寺。成即棄官入道。
T51n2092_p1005b27(02)║雖不禪誦禮拜不缺。閻羅王曰。卿作太守之日。
T51n2092_p1005b28(01)║曲理枉法。劫奪民財。假作此寺。非卿之力。
T51n2092_p1005b29(01)║何勞說此。亦付司。青衣送入黑門。太后聞之。
T51n2092_p1005c01(01)║遣黃門侍郎徐紇。依惠凝所說。即訪寶明寺。
T51n2092_p1005c02(01)║城東有寶明寺。城內有般若寺。
T51n2092_p1005c03(05)║城西有融覺寺。禪林靈覺等三寺。問智聖。道品。曇謨最。
T51n2092_p1005c04(01)║道弘。寶明等。皆實有之。議曰。人死有罪福。
T51n2092_p1005c05(01)║即請坐禪僧一百人。常在殿內供養之。詔不聽。
T51n2092_p1005c06(00)║持經象沿路乞索。
T51n2092_p1005c07(09)║若私有財物造經象者任意。凝亦入白鹿山。居隱修道。自此以後。
T51n2092_p1005c08(00)║京邑比丘。悉皆禪誦。不復以講經。
T51n2092_p1005c09(03)║為意出建春南門外一里餘。至東石橋。南北而行。
T51n2092_p1005c10(00)║晉太康元年。
T51n2092_p1005c11(12)║造橋南有魏朝時馬市刑嵇康之所也。橋北大道西有建陽里。
T51n2092_p1005c12(05)║大道東有綏民里。里內有河間劉宣明宅。神龜年中。
T51n2092_p1005c13(01)║以直諫忤旨。斬於都市訖目不瞑。尸行百步。
T51n2092_p1005c14(00)║時人談以枉死。宣明少有名譽。精通經史。
T51n2092_p1005c15(01)║危行及於誅死。
T51n2092_p1005c16(00)║魏昌尼寺。閹官瀛州刺史李次壽所立也。
T51n2092_p1005c17(01)║在里東南角即中朝牛馬市處也。刑嵇康之所。
T51n2092_p1005c18(00)║東臨石橋。此橋南北行。
T51n2092_p1005c19(07)║晉太康元年中朝時市南橋也。澄之等蓋見北橋銘。
T51n2092_p1005c20(03)║因而以橋為太康初造也。
T51n2092_p1005c21(00)║石橋南道有景興尼寺。亦閹官等所共立也。
T51n2092_p1005c22(00)║有金像輦。去地三尺。施寶蓋。
T51n2092_p1005c23(06)║四面垂金鈴七寶珠。飛天伎樂。望之雲表。作工甚精。
T51n2092_p1005c24(03)║難可揚推。像出之日。常詔羽林一百人舉此像。
T51n2092_p1006a01(02)║絲竹雜伎皆由旨給。
T51n2092_p1006a02(00)║建陽里東有綏民里。
T51n2092_p1006a03(09)║里內有洛陽縣臨渠水縣。門外有洛陽令楊機清德碑。
T51n2092_p1006a04(05)║綏民里東崇義里。里內有京兆人杜子休宅。地形顯敞。
T51n2092_p1006a05(01)║門臨御道。時有隱士。趙逸云。是晉武時人。
T51n2092_p1006a06(01)║晉朝舊事。多所記錄。正光初來至京師。
T51n2092_p1006a07(03)║見子休宅。歎息曰。此宅中朝時太康寺也。時人未信。
T51n2092_p1006a08(00)║遂問寺之由緒。逸云。龍驤將軍王濬。
T51n2092_p1006a09(03)║平吳之後始立此寺。本有三層浮圖。用塼為之。
T51n2092_p1006a10(01)║指子休園中曰。此是故處。子休掘而驗之。
T51n2092_p1006a11(02)║果得塼數十萬。兼有石銘云。
T51n2092_p1006a12(08)║
T51n2092_p1006a13(25)║晉太康六年歲次乙巳九月甲戌朔八日辛巳儀同三司襄陽侯王濬敬造。時園中果菜豐蔚林木扶疏。
T51n2092_p1006a14(02)║乃服逸言。號為聖人。子休遂捨宅為靈應寺。
T51n2092_p1006a15(01)║所得之磚。還為三層浮圖。好事者尋逐之。
T51n2092_p1006a16(00)║問。晉朝京師。何如今日。逸曰。
T51n2092_p1006a17(05)║晉時民少於今日。王侯第宅與今日相似。又云。
T51n2092_p1006a18(03)║自永嘉已來二百餘年。建國稱王者十有六君。
T51n2092_p1006a19(02)║皆遊其都邑。目見其事。國滅之後。觀其史書。
T51n2092_p1006a20(02)║皆非實錄。莫不推過。於人引善自向符生。
T51n2092_p1006a21(03)║雖好勇嗜酒。亦仁而不殺。觀其治典未為凶暴。
T51n2092_p1006a22(02)║及詳其史。天下之惡皆歸焉。符堅自是賢主。
T51n2092_p1006a23(02)║賊君取位妄書生惡。凡諸史官皆是類也。
T51n2092_p1006a24(02)║人皆貴遠賤近。以為信然。當今之人。亦生愚死智。
T51n2092_p1006a25(00)║惑已甚矣。人問其故。逸曰。
T51n2092_p1006a26(06)║生時中庸之人耳。及其死也。
T51n2092_p1006a27(10)║碑文墓志莫不窮天地之大德盡生民之能事。為君共堯舜連衡。
T51n2092_p1006a28(02)║為臣與伊皋等跡。牧民之官浮虎。慕其清塵。
T51n2092_p1006a29(01)║執法之吏埋輪。謝其梗直。
T51n2092_p1006b01(08)║所謂生為盜跖死為夷齊。妄言傷正華辭損實。當時構文之士。
T51n2092_p1006b02(01)║慚逸此言。步兵校尉李澄問曰。
T51n2092_p1006b03(06)║太尉府前塼浮圖。形製甚古。猶未崩毀。未知早晚造。
T51n2092_p1006b04(02)║逸云晉義熙十二年劉裕伐姚泓軍人所作。
T51n2092_p1006b05(02)║汝南王聞而異之。拜為義父。因而問。何所服餌。
T51n2092_p1006b06(00)║以致長年。逸云。吾不閑養生。自然長壽。
T51n2092_p1006b07(01)║郭璞常為吾筮云。壽年五百歲。今始餘半。
T51n2092_p1006b08(00)║帝給步挽車一乘。遊於市里。所經之處。
T51n2092_p1006b09(01)║多記舊跡。三年以後遁去。莫知所在。
T51n2092_p1006b10(04)║崇儀里東有七里橋以石為之。
T51n2092_p1006b11(09)║中朝杜預之荊州出頓之所也。七里橋東一里郭門開三道。
T51n2092_p1006b12(03)║時人號為三門。離別者多云相送。三門外。
T51n2092_p1006b13(04)║京師士子送去迎歸常在此處。
T51n2092_p1006b14(00)║莊嚴寺。在東陽門外一里御道北。
T51n2092_p1006b15(04)║所謂東安里也。北為租場里。內有駙馬都尉司馬恍。
T51n2092_p1006b16(00)║濟州刺史分宣。幽州刺史李真奴。
T51n2092_p1006b17(04)║豫州刺史公孫驤等四宅。
T51n2092_p1006b18(00)║秦太上君寺。胡太后所立也。
T51n2092_p1006b19(05)║在東陽門二里御道北。所謂暉文里。里內有太保崔光。
T51n2092_p1006b20(01)║太傅李延實。冀州刺史李詔。
T51n2092_p1006b21(06)║祕書監鄭道昭等四宅。並豐堂崛起。高門洞開。趙逸云。
T51n2092_p1006b22(01)║暉文里是晉馬道里。延實宅是蜀主劉禪宅。
T51n2092_p1006b23(01)║延實宅東有脩和宅。是吳王孫皓宅。
T51n2092_p1006b24(03)║李韶宅是晉司空張華宅。當時太后正號崇訓。
T51n2092_p1006b25(02)║母天下號父。為秦太上公母。為秦太上君。
T51n2092_p1006b26(03)║為母追福。因以名焉。中有五層浮圖。
T51n2092_p1006b27(05)║一所修剎入雲。高門向街。佛事莊飾等於永寧。
T51n2092_p1006b28(04)║誦室禪堂周流重疊。花林芳草遍滿階墀。
T51n2092_p1006b29(05)║常有大德名僧。講一切經。受業沙門亦有千數。
T51n2092_p1006c01(03)║太傅李延實者。莊帝舅也。永安年中。
T51n2092_p1006c02(05)║除青州刺史臨去奉辭。帝謂實曰。
T51n2092_p1006c03(12)║懷[專*瓦](音專下同)之俗世號難治。舅宜好用心副朝廷所委。實答曰。
T51n2092_p1006c04(02)║臣年迫桑榆。氣同朝露。人間稍遠。日近松邱。
T51n2092_p1006c05(01)║臣已久乞閒退。陛下渭陽興念寵及老臣。
T51n2092_p1006c06(02)║使夜行罪人裁錦萬里。謹奉明敕不敢失墜。
T51n2092_p1006c07(02)║時黃門侍郎楊寬在帝側。不曉懷[專*瓦]之義。
T51n2092_p1006c08(03)║私問舍人溫子昇。曰。聞至尊兄彭城王。
T51n2092_p1006c09(03)║作青州刺史。問其賓客。從至青州。
T51n2092_p1006c10(07)║云齊土之民風俗淺薄。虛論高談。專在榮利。太守初欲入境。
T51n2092_p1006c11(01)║皆懷[專*瓦]叩首以美其意。及其代下還家。
T51n2092_p1006c12(03)║以[專*瓦]擊之言。其向背速於反掌。是以京師謠語曰。
T51n2092_p1006c13(01)║獄中無繫囚。舍內無青州。
T51n2092_p1006c14(08)║假令家道惡腹中不懷愁。懷[專*瓦]之義。起在於此也。
T51n2092_p1006c15(06)║潁川荀濟風流名士。高鑒妙識。獨出當世。
T51n2092_p1006c16(07)║清河崔叔仁稱齊士大夫。曰齊人。外矯仁義。內懷鄙吝。
T51n2092_p1006c17(03)║輕同羽毛。利等錐刀。好馳虛譽。阿附成名。
T51n2092_p1006c18(03)║威勢所在。側肩競入。求其榮利。甜然濃於四方。
T51n2092_p1006c19(01)║慕勢最甚。號齊士。子為慕勢。
T51n2092_p1006c20(07)║諸郎臨淄官徒有在京邑。聞懷塼慕勢咸共恥之。
T51n2092_p1006c21(05)║唯崔孝忠一人不以為意。問其故。孝忠曰。營丘風俗。
T51n2092_p1006c22(01)║太公餘化。稷下儒林。禮義所出。今雖凌遲。
T51n2092_p1007a01(01)║足為天下模楷。荀濟人非許郭不識東家。
T51n2092_p1007a02(02)║雖復莠言。自口未宜榮辱也。
T51n2092_p1007a03(00)║正始寺。百官等所立也。正始中立。
T51n2092_p1007a04(03)║因以為名。在東陽門外御道西。所謂敬義里也。
T51n2092_p1007a05(01)║里內有典虞曹。簷宇精淨美於叢林。
T51n2092_p1007a06(03)║眾僧房前。高林對牖。青松綠檉連枝交映。
T51n2092_p1007a07(03)║多有枳樹。而不中食。有石碑一枚。
T51n2092_p1007a08(06)║背上有侍中崔光施錢四十萬。陳留侯李崇施錢二十萬。
T51n2092_p1007a09(01)║自餘百官各有差少者。不減五千已下。
T51n2092_p1007a10(03)║後人刊之。敬義里南有昭德里。
T51n2092_p1007a11(08)║里內有尚書僕射游肇。御史尉李彪。兵部尚書崔林。
T51n2092_p1007a12(05)║幽州刺史常景。司農張倫等五宅。彪景出自儒生。
T51n2092_p1007a13(03)║居室儉素。惟倫最為豪侈。齋宇光麗服翫精奇。
T51n2092_p1007a14(01)║車馬出入。逾於邦君。園林山池之美。諸王莫及。
T51n2092_p1007a15(00)║倫造景陽山。有若自然。其中重巖複嶺。
T51n2092_p1007a16(02)║嶔崟相屬。深蹊洞壑。邐遞連接。高林巨樹。
T51n2092_p1007a17(02)║足使日月蔽虧。懸葛垂蘿。能令風煙出入。
T51n2092_p1007a18(03)║崎嶇石路似壅而通。崢嶸澗道。盤紆復直。
T51n2092_p1007a19(04)║是以山情野興之士游以忘歸。天水人姜質。志性疏誕。
T51n2092_p1007a20(00)║麻衣葛巾有逸民之操。見偏愛之。
T51n2092_p1007a21(05)║如不能已遂造亭山賦。行傳於世。其辭曰。今偏重者。
T51n2092_p1007a22(01)║愛昔先民之重。由樸由純。然則純樸之體。
T51n2092_p1007a23(01)║與造化而津勉。濠上之客柱下之吏。
T51n2092_p1007a24(04)║臥無為以明心。託自然以圖志。輒以山水為富。
T51n2092_p1007a25(02)║不以章甫為貴。任性浮沈。若淡兮無味。
T51n2092_p1007a26(04)║今司農張氏實鍾其人。巨量接於物表。
T51n2092_p1007a27(05)║夭矯洞達其真。青松未勝其潔。白玉不比其珍。
T51n2092_p1007a28(04)║心托空而[打-丁+西]有情。入古以如新。既不專流蕩。
T51n2092_p1007a29(03)║又不偏華上。卜居動靜之間。不以山水為忘。
T51n2092_p1007b01(03)║庭起半丘半壑。聽以目達心想。進不入聲榮。
T51n2092_p1007b02(02)║退不為隱放。爾乃決石通泉拔嶺。
T51n2092_p1007b03(05)║巖前斜與危雲等曲。危與曲棟相連。下天津之高霧。
T51n2092_p1007b04(02)║納滄海之遠煙。纖列之狀一如古。
T51n2092_p1007b05(06)║崩剝之勢似千年。若乃絕嶺懸坡蹭蹬蹉跎。水紓徐如浪。
T51n2092_p1007b06(00)║峭山石高下。
T51n2092_p1007b07(10)║復危多五尋百拔十步千過。則知巫山弗及。未審蓬萊如何。
T51n2092_p1007b08(03)║其中煙花露草。或傾或倒。霜幹風枝。半聳半垂。
T51n2092_p1007b09(01)║玉葉金莖。散滿階墀。燃目之綺。裂鼻之馨。
T51n2092_p1007b10(01)║既共陽春等茂。復與白雪齊清。
T51n2092_p1007b11(05)║或言神明之骨。陰陽之精。天地未覺。生此異人。
T51n2092_p1007b12(03)║焉識其中羽徒紛泊。色雜蒼黃。綠頭紫頰。
T51n2092_p1007b13(03)║好翠連芳。白鴒生於異縣。丹足出自他鄉。
T51n2092_p1007b14(03)║皆遠來以臻此。藉水木以翱翔。不憶春於沙漠。
T51n2092_p1007b15(01)║遂忘秋於高陽。非斯人之感至。伺候鳥之迷方。
T51n2092_p1007b16(00)║豈下俗之所務。入神怪之異趣。
T51n2092_p1007b17(04)║能造者其必詩。敢往者無不賦。或就饒風之地。
T51n2092_p1007b18(02)║或入多雲之處。氣嶺與梅岑。隨春之所悟。
T51n2092_p1007b19(01)║遠為神仙所賞。近為朝士所知。求解脫於服佩。
T51n2092_p1007b20(00)║預參次於山垂。子英游魚於玉質。
T51n2092_p1007b21(04)║王喬繫鵠於松枝。方丈不足。以妙詠歌。此處態多奇。
T51n2092_p1007b22(00)║嗣宗聞之動魄。叔夜聽此驚魂。恨不能鑽。
T51n2092_p1007b23(01)║地一出醉。此山門別有王孫公子遜遁容儀。
T51n2092_p1007b24(01)║思山念水。命駕相隨。逢岑愛曲。值石陵欹。
T51n2092_p1007b25(01)║庭為仁智之田。故能種此石山。森羅兮草木。
T51n2092_p1007b26(00)║長育兮風煙。孤松既能卻老。
T51n2092_p1007b27(05)║半石亦可留年。若不坐臥兮於其側。春夏兮其遊陟。
T51n2092_p1007b28(02)║白骨兮徒自朽。方寸心兮何所憶。
T51n2092_p1007b29(00)║平等寺。廣平武穆王懷捨宅所立也。
T51n2092_p1007c01(02)║在青陽門外二里御道北。所謂孝敬里也。
T51n2092_p1007c02(03)║堂宇宏美。林木蕭森。平臺複道。獨顯當世。
T51n2092_p1007c03(03)║寺門外金像一軀高二丈八尺。相好端嚴常有神驗。
T51n2092_p1007c04(00)║國之吉凶。先炳祥異。孝昌三年十二月中。
T51n2092_p1007c05(01)║此像面有悲容。兩目垂淚。遍體皆濕。
T51n2092_p1007c06(04)║時人號曰佛汗。京師士女空市里往而觀之。有比丘。
T51n2092_p1007c07(01)║以淨綿拭其淚。須臾之間。綿濕都盡。
T51n2092_p1007c08(03)║更換以他綿。俄然復濕。如此三日乃止。明年四月。
T51n2092_p1007c09(00)║爾朱榮入洛陽。誅戮百官。死亡塗地。
T51n2092_p1007c10(03)║永安二年三月。此像復汗。士庶復往觀之。
T51n2092_p1007c11(04)║五月北海王入洛。莊帝北巡。七月北海大敗。
T51n2092_p1007c12(03)║所將江淮子弟五千盡被俘虜。無一得還。
T51n2092_p1007c13(04)║永安三年七月。此像悲泣如初。每經神驗朝夕惶懼。
T51n2092_p1007c14(01)║禁人不聽觀之。至十二月。
T51n2092_p1007c15(08)║爾朱兆入洛陽擒莊帝。崩於晉陽。在京宮殿空虛。百日無主。
T51n2092_p1007c16(01)║唯尚書令司州牧樂平王爾朱世隆鎮京師。
T51n2092_p1008a01(01)║商旅四通。盜賊不作。
T51n2092_p1008a02(10)║建明二年長廣王從晉陽赴京師。至郭外。世隆以長廣本枝疏遠。
T51n2092_p1008a03(01)║政行無聞。逼禪與廣陵王恭。
T51n2092_p1008a04(05)║是莊帝從父兄也。正光中為黃門侍郎。
T51n2092_p1008a05(06)║見元義秉權政歸近習。遂佯啞不語不預世事。
T51n2092_p1008a06(05)║永安中遁於上洛山。中州刺史泉企執而送之。
T51n2092_p1008a07(03)║莊帝疑恭。姦詐夜遣人盜掠衣物。
T51n2092_p1008a08(06)║復拔刀劍欲殺之。恭張口以手指舌竟乃不言。
T51n2092_p1008a09(05)║莊帝信其真患。放令歸第。恭常住龍華寺。
T51n2092_p1008a10(05)║至時世隆等廢長廣而立焉。禪文曰。皇帝咨廣陵王恭。
T51n2092_p1008a11(01)║自我皇魏之有天下也。累聖開輔。
T51n2092_p1008a12(05)║重基衍業奄有萬邦。光宅四海故道溢百王。德漸無外。
T51n2092_p1008a13(00)║而孝明晏駕人神乏王故。
T51n2092_p1008a14(07)║柱國大將軍大丞相太原王榮地實封陝。任惟外相乃心王室。
T51n2092_p1008a15(00)║大懼崩淪故。推立長樂王子攸。以續絕業。
T51n2092_p1008a16(01)║庶九鼎之命日隆。七百之祚唯永。然群飛未寧。
T51n2092_p1008a17(00)║橫流且及。皆狼顧鴟張岳立基趾。
T51n2092_p1008a18(04)║丞相一麾大定海內。而子攸不顧宗社。讎忌勳德。
T51n2092_p1008a19(02)║招聚輕俠。左右壬人。遂虐甚剖心。痛齊鉗齒。
T51n2092_p1008a20(00)║豈直金板。告怨大鳥感德而已。
T51n2092_p1008a21(05)║於是天下之望。俄然已移。竊以宸極不可以曠神器。
T51n2092_p1008a22(01)║豈容無主故。權從眾議。暫馭兆民。
T51n2092_p1008a23(05)║今六軍南邁已次河浦。瞻望帝京。赧然興愧。自惟薄寡。
T51n2092_p1008a24(00)║本枝疏遠。豈宜仰異。天情俯乖。民望惟王。
T51n2092_p1008a25(00)║德表生民。聲高萬古。往以運屬殷憂。
T51n2092_p1008a26(02)║時多遭難。卷懷積載。括囊有年。今天眷明德。
T51n2092_p1008a27(02)║民懷奧主。曆數允集。歌訟同臻。乃徐發樞機。
T51n2092_p1008a28(00)║副茲佇屬。便敬奉璽綬。歸於別邸。
T51n2092_p1008a29(03)║王其寅踐。成業允執其中。雖休勿休。
T51n2092_p1008b01(05)║日慎一日敬之哉。恭讓曰。天命至重。曆數匪輕。
T51n2092_p1008b02(03)║自非德協三才功濟四海。無以入選。
T51n2092_p1008b03(05)║帝圖允當師錫。臣既寡昧識無光遠。
T51n2092_p1008b04(07)║景命雖降不敢仰承。乞收成旨以允愚衷。又曰。
T51n2092_p1008b05(05)║王既德應圖籙。僉屬攸歸。便可允執其中。入光大麓。
T51n2092_p1008b06(01)║不勞揮遜。致爽人神。凡恭讓者三。
T51n2092_p1008b07(04)║於是即皇帝位。改號曰普泰。黃門侍郎邢子才為赦文。
T51n2092_p1008b08(00)║敘述莊帝枉殺太原王之狀。廣陵王曰。
T51n2092_p1008b09(01)║永安手翦強臣非為失德。直以天未厭亂。
T51n2092_p1008b10(01)║逢成濟之禍。謂左右將詔來。
T51n2092_p1008b11(07)║朕自作之直言門下。朕以寡德運屬樂推。思與億兆同茲大慶。
T51n2092_p1008b12(00)║肆眚之科。一依恒式。廣陵杜口八載。
T51n2092_p1008b13(02)║至是始言海內庶士咸稱聖君。
T51n2092_p1008b14(07)║於是封長廣為東海王。世隆加儀同三司尚書令樂平王。
T51n2092_p1008b15(02)║餘官如故。贈太原王相國晉王。加九錫。
T51n2092_p1008b16(04)║立廟於芒嶺。首陽上舊有周公廟。
T51n2092_p1008b17(08)║世隆欲以太原王功比周公。故立此廟。廟成為火所災。
T51n2092_p1008b18(04)║有一柱焚之不盡。後三日雷雨。震電霹靂擊為數段。
T51n2092_p1008b19(00)║柱下石及廟瓦皆碎於山下。
T51n2092_p1008b20(06)║復命百官議太原王配饗。司直劉季明議云不合。
T51n2092_p1008b21(03)║世隆問其故。季明白。若配世宗於宣武無功。
T51n2092_p1008b22(02)║若配孝明親害其母。若配莊帝為臣不終。
T51n2092_p1008b23(03)║為莊帝所戮。以此論之無所配也。世隆怒曰。
T51n2092_p1008b24(03)║卿亦合死。季明曰。下官既為議臣。依禮而言。
T51n2092_p1008b25(03)║不合聖心。俘剪惟命。議者咸歎。季明不避強禦。
T51n2092_p1008b26(01)║莫不歎伏焉。世隆既有忿言。季明終得無患。
T51n2092_p1008b27(00)║初世隆北叛。
T51n2092_p1008b28(12)║莊帝遣安東將軍史仵龍平北將軍楊文義。各領兵三千守太行嶺。
T51n2092_p1008b29(02)║侍中源子恭鎮河內。及爾朱兆馬首南向。
T51n2092_p1008c01(02)║仵龍文義等率眾先降。子恭見仵龍文義等降。
T51n2092_p1008c02(01)║亦望風潰散。兆遂乘勝。逐北直入京師。
T51n2092_p1008c03(03)║兵及闕下。矢流王室。
T51n2092_p1008c04(12)║至是論功仵龍文義各封一千戶。廣陵王曰仵龍文義於王有勳。
T51n2092_p1008c05(03)║於國無功。竟不許。時人稱帝剛直。
T51n2092_p1008c06(07)║彭城王爾朱仲遠世隆之兄也。鎮滑臺。表用其下。
T51n2092_p1008c07(05)║都督瑗為西兗州刺史。先用後表。廣陵答曰。
T51n2092_p1008c08(05)║已能近補何勞遠聞。世隆侍宴。每言。太原王貪天之功。
T51n2092_p1008c09(00)║以為已力。罪有合死。世隆等愕然。
T51n2092_p1008c10(03)║自是已後。不敢復入朝。輒專擅國權。兇慝滋甚。
T51n2092_p1008c11(01)║坐持臺省。家總萬機。事無大小。先至隆第。
T51n2092_p1008c12(01)║然後施行。天子拱已南面。無所干預。
T51n2092_p1008c13(04)║永熙元年平陽王入纂大業。始造五層塔一所。
T51n2092_p1008c14(03)║平陽王武穆王少子。詔中書侍郎魏收等。為寺碑文。
T51n2092_p1008c15(00)║至二年二月五日。土木畢工。
T51n2092_p1008c16(05)║帝率百僚作萬僧會。其日寺門外有石象。無故自動。
T51n2092_p1008c17(01)║低頭復舉。竟日乃止。帝躬來禮拜。怪其詭異。
T51n2092_p1008c18(00)║中書舍人盧景宣曰。石立社移上古有此。
T51n2092_p1008c19(00)║陛下何怪也。帝乃還宮。
T51n2092_p1008c20(08)║七月中帝為侍中斛斯椿所使。奔於長安。至十月終。
T51n2092_p1008c21(04)║而京師遷鄴焉。
T51n2092_p1008c22(00)║景寧寺。太保司徒公楊椿所立也。
T51n2092_p1009a01(03)║在青陽門外三里御道南。所謂景寧里也。
T51n2092_p1009a02(04)║高祖遷都洛邑。椿創居此里。遂分宅為寺。因以名之。
T51n2092_p1009a03(01)║制飾甚美。綺柱珠簾。椿弟慎冀州刺史。
T51n2092_p1009a04(02)║慎弟津司空。並立性寬雅貴義輕財。四世同居。
T51n2092_p1009a05(01)║一門三從朝貴義居未之有也。
T51n2092_p1009a06(06)║普泰中為爾朱世隆所誅。後捨宅為建中寺。
T51n2092_p1009a07(06)║出青陽門外三里御道北有孝義里。里西北角有蘇秦塚。
T51n2092_p1009a08(01)║塚傍有寶明寺。眾僧常見秦出入此塚。
T51n2092_p1009a09(03)║車馬羽儀若今宰相也。孝義里東即是洛陽小寺。
T51n2092_p1009a10(01)║北有車騎將軍張景仁宅。景仁會稽山陰人也。
T51n2092_p1009a11(00)║正光年初從蕭寶夤歸化。
T51n2092_p1009a12(07)║拜羽林監賜宅城南歸正里。民間號為吳人坊。
T51n2092_p1009a13(06)║南來投化者多居其內。近伊洛二水任其習。御里三千餘家。
T51n2092_p1009a14(00)║自立巷寺。市所賣口味多是水族。
T51n2092_p1009a15(04)║時人謂為魚鱉寺也。景仁住此以為恥。
T51n2092_p1009a16(05)║遂徙居孝義里焉。時朝廷方欲招懷荒服。待吳兒甚厚。
T51n2092_p1009a17(00)║蹇裳渡於江者。皆居不次之位。
T51n2092_p1009a18(05)║景仁無汗馬之勞。高官通顯。
T51n2092_p1009a19(11)║永安二年蕭衍遣主書陳慶之送北海。入洛陽僭帝位。慶之為侍中。
T51n2092_p1009a20(02)║景仁在南之日。與慶之有舊。遂設酒引邀。
T51n2092_p1009a21(03)║慶之過宅。司農卿蕭彪。尚書右丞張嵩並在其座。
T51n2092_p1009a22(01)║彪亦是南人。唯有中大夫楊元慎。
T51n2092_p1009a23(05)║給事中大夫王眴是中原士族。慶之因醉謂蕭張等曰。
T51n2092_p1009a24(01)║魏朝甚盛。猶曰五胡。正朔相承。當在江左。
T51n2092_p1009a25(01)║秦皇玉璽今在梁朝。元慎正色曰。
T51n2092_p1009a26(05)║江左假息僻居一隅。地多濕蟄攢育蟲蟻。
T51n2092_p1009a27(05)║疆土瘴癘蛙黽共穴。人鳥同群。短髮之君無杼首之貌。
T51n2092_p1009a28(00)║文身之民稟叢陋之質。浮於三江。棹於五湖。
T51n2092_p1009a29(00)║禮樂所不沽。憲章弗能革。
T51n2092_p1009b01(07)║雖復秦餘漢罪雜以華音。復閩楚難言。不可改變。雖立君臣。
T51n2092_p1009b02(00)║上慢下暴。是以劉劭殺父於前。
T51n2092_p1009b03(05)║休龍淫母於後。見逆人倫。禽獸不異。
T51n2092_p1009b04(07)║加以山陰請婿賣夫朋淫。於家不顧譏笑。卿沐其遺風。
T51n2092_p1009b05(02)║未沽禮化。所謂陽翟之民。不知癭之為醜。
T51n2092_p1009b06(02)║我魏膺籙受圖。定鼎嵩洛。五山為鎮。四海為家。
T51n2092_p1009b07(01)║移風易俗之典。與五常而並跡。禮樂憲章之盛。
T51n2092_p1009b08(00)║淩百王而獨高。豈卿魚鱉之徒。慕義來朝。
T51n2092_p1009b09(00)║飲我池水。啄我稻梁。何為不遜。
T51n2092_p1009b10(04)║以以至於此。慶之等見元慎清詞雅句縱橫奔發。
T51n2092_p1009b11(01)║杜口流汗。合聲不言。於後數日。慶之遇病。
T51n2092_p1009b12(01)║心上急痛。訪人解治。元慎自云。能解慶之。
T51n2092_p1009b13(01)║遂憑元慎。元慎即口含水噀。慶之曰。
T51n2092_p1009b14(03)║吳人之鬼住居建康。小作冠帽。短製衣裳。自呼阿儂。
T51n2092_p1009b15(00)║語則阿傍。菰稗為飯。茗飲作漿。呷啜蓴羹。
T51n2092_p1009b16(00)║唼嗍蟹黃。手把荳蔻。口嚼檳榔。乍至中土。
T51n2092_p1009b17(00)║思憶本鄉。急手速去。還爾丹陽。
T51n2092_p1009b18(05)║若其寒門之鬼。頭猶脩網魚漉鱉在河之洲。咀嚼菱藕。
T51n2092_p1009b19(00)║捃拾雞頭蛙羹蚌臛。以為膳羞。布袍芒履。
T51n2092_p1009b20(00)║倒騎水牛。洗湘江漢鼓棹遨遊。
T51n2092_p1009b21(05)║隨波溯浪噞喁沈浮。白苧起舞。揚波發謳。急手速去。
T51n2092_p1009b22(00)║還爾楊州。慶之伏枕曰。楊君見辱深矣。
T51n2092_p1009b23(02)║自此後吳兒更不敢解語。北海尋伏誅。
T51n2092_p1009b24(04)║其慶之還奔。蕭衍用為司州刺史。
T51n2092_p1009b25(07)║欽重北人特異於常。朱异怪復問之曰。自晉宋以求。
T51n2092_p1009b26(02)║號洛陽為荒土。此中謂長江以北盡是夷狄。
T51n2092_p1009b27(01)║昨至洛陽。始知衣冠士族。並在中原禮儀。
T51n2092_p1009b28(02)║富盛人物殷阜目所不識。口不能傳。
T51n2092_p1009b29(04)║所謂帝京翼翼四方之則。始登泰山者卑培塿。
T51n2092_p1009c01(02)║涉江海者小湘沅。北人安可不重慶之。
T51n2092_p1009c02(04)║因此羽儀服式。悉如魏法。江表士庶。競相模楷。
T51n2092_p1009c03(03)║褒衣慱帶。被及秣陵。元慎弘農人。
T51n2092_p1009c04(06)║晉冀州刺史嶠六世孫。曾祖泰從宋武入關。為上洛太守。
T51n2092_p1009c05(01)║七年背偽來朝。明帝賜爵臨晉侯。
T51n2092_p1009c06(04)║廣武郡陳郡太守。贈涼州刺史。諡烈侯。
T51n2092_p1009c07(05)║祖撫明經為中博士。父辭自得丘壑。不事王侯。
T51n2092_p1009c08(03)║叔父許河南令。蜀郡太守。世以學行著聞。名高州里。
T51n2092_p1009c09(00)║元慎情尚卓逸。少有高操。仁心自放。
T51n2092_p1009c10(02)║不為時羈。樂山愛水。好游林澤。博識文淵。
T51n2092_p1009c11(02)║清言入神。造次應對。莫有稱者。
T51n2092_p1009c12(06)║讀老莊善言玄理。性嗜酒飲。至一石神不亂。
T51n2092_p1009c13(05)║常慷慨嘆不得與阮籍同時生。不願仕宦。
T51n2092_p1009c14(05)║為中散常辭疾退閑。未常修敬諸貴。
T51n2092_p1009c15(07)║亦不慶吊親知貴為交友。故時人弗識也。或有人慕其高義。
T51n2092_p1009c16(01)║投刺在門。元慎稱疾高臥。加以意思深長。
T51n2092_p1009c17(02)║善於解夢。孝昌年廣陵王元淵。
T51n2092_p1009c18(05)║初除儀同三司。總眾十萬討葛榮。夜夢著袞衣。
T51n2092_p1009c19(04)║倚槐樹而立。以為吉徵。問於元慎曰。
T51n2092_p1009c20(07)║三公之祥淵甚悅之。元慎退還告人曰。廣陵死矣。
T51n2092_p1009c21(04)║槐字是木傍鬼。死後當得三公。廣陵果為葛榮所殺。
T51n2092_p1009c22(01)║追贈司空公。終如其言。
T51n2092_p1010a01(08)║建義陽城太守薛令伯。聞太原王誅百官立莊帝。棄郡東走。
T51n2092_p1010a02(02)║忽夢射得雁。以問元慎。元慎曰。卿執羔大夫執雁。
T51n2092_p1010a03(00)║君當得大夫之職。俄然令伯除為諫議大夫。
T51n2092_p1010a04(00)║京兆許超夢盜羊入獄。問於元慎。曰。
T51n2092_p1010a05(02)║君當得陽城令。其後有功。封城陽侯。元慎解夢。
T51n2092_p1010a06(00)║義出方途。隨意會情。皆有神驗。雖令與侯。
T51n2092_p1010a07(00)║小乖按令。今百里即是古諸侯。以此論之。
T51n2092_p1010a08(01)║亦為妙著。時人譬之周宣。及爾朱兆入洛陽。
T51n2092_p1010a09(01)║即棄官。與華陰隱士王騰。周游上洛山孝義里。
T51n2092_p1010a10(00)║東市北殖貨里。里有太常民劉胡。
T51n2092_p1010a11(03)║兄弟四人。以屠為業。永安年中。胡殺豬。
T51n2092_p1010a12(04)║豬忽唱乞命。聲及四鄰。鄰人謂胡兄弟相毆鬥。
T51n2092_p1010a13(02)║而來觀之乃豬也。即舍宅為歸覺寺。
T51n2092_p1010a14(04)║合家人入道焉。普泰元年。
T51n2092_p1010a15(11)║此寺金像生毛眉髮悉皆具足。尚書左丞魏季景謂人曰。張天錫有此事。
T51n2092_p1010a16(00)║其國遂滅。此亦不祥之徵。
T51n2092_p1010a17(07)║至明年而廣陵被廢死。
T51n2092_p1010a18(00)║洛陽城東伽藍記卷第二

CBETA 中華電子佛典協會
本網站係採用 Creative Commons 姓名標示-非商業性-相同方式分享 2.5 台灣 (中華民國) 授權條款授權.