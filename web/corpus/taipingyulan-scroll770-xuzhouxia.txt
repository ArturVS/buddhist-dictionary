《敘舟下》

1
周處《風土記》曰：小曰舟，大曰船。溫庥五會者，永寧縣出豫林，合五板以為大船，因以「五會」為名也。「晨鳧」，即青桐大船名，諸葛恪所造鴨頭船也。預章𣑮㭠音錢，棗木。諸木，皆以多曲理盤節為堅勁也。浩漂者，言船之在水，如蓮花散落浮於川也。
2
《武昌記》曰：樊口北有敗舶灣，孫權嘗裝一船，名大船，容敵士三千人，與群臣泛舶中流。值風起，至樊口十里餘便敗。故因名其處為敗舶灣也。
3
戴延之《西征記》曰：檀山，凡去洛城水道五百三十里，由新安、澠池、宜陽、三樂。三樂男女老少，未嘗見船，既聞晉使溯流，皆相引蟻聚川側，俯仰傾笑。
4
《越絕書》曰：闔閭見子胥：「敢問船運之備何如？」對曰：「船名大翼、小翼、突冒、樓船、橋船。今船軍之教，比陵軍之法，乃可用之。大翼者，當陵軍之車；小翼者，當陵軍之輕車；突冒者，當陵軍之沖車；樓船者，當陵軍之行樓車也；橋船者，當陵軍之輕足剽定騎也。
5
《瑞應圖》曰：王者德盛，則金人下，乘船游王后池。
6
《郡國志》曰：越州白涂山有石船一丈，禹所乘者。宋元嘉中，有人於船側得鐵履一量。一云：有聖姑從海中乘舟張石帆，至此二物。廟中有周時樂器，名淳于，銅作，似鐘而有頸，映水用芒刜音弗。則鳴。
又曰：硤州遠安縣，江有狼尾灘，有陸抗故城。南有孤山，袁山松為郡，嘗登以四望，大江如索帶，舟船如鳧雁焉。
又曰：相州魏縣景穆寺西，有遭官，有石竇橋，鳴鶴飛集，赤馬飛龍等舟。
7
《西京雜記》曰：昆明池中有弋樹船，各數百艘，船上建樓櫓。戈船建戈矛，四角悉垂幡旄，旌葆麾蓋，照灼涯涘。
又曰：太液池中有鳴鶴舟、容與舟、清曠舟、采菱舟。
8
《說苑》曰：吳赤市使於知氏，假道於衛。寧文子具纻絺三百制，將以送之。大夫豹曰：「吳雖大國也，不壤交，假之道則亦敬矣。又何禮焉？」寧文子不聽，遂致之。吳赤市至於知氏，既得事，將歸吳，智伯命造舟為梁，吳赤市曰：「吾聞天子濟於水，造舟為梁，諸侯維舟為梁，大夫方舟臣之職也，且敬，太甚必有故。」使人視之，則兵在後矣，將以襲衛。吳赤市曰：「衛假吾道，而厚贈我。我見難而不告，是與為謀也。」稱疾而留，使人告衛，衛人警戒。智伯聞之，乃止也。
9
《列女傳》曰：趙簡子至河津，津吏醉。吏女乃持楫而前為王棹舟。餘具下楫門中。
10
《江表傳》曰：孫權於武昌新裝大船，名為長安。
又曰：孫權乘飛云大船，與張昭、魯肅等共追送敘別吳。
又曰：周瑜破魏軍，曹公復書與權曰：「赤壁之役，值有疾疫，孤燒船自退，橫使周瑜虛獲此名。」
又曰：劉備進駐鄂縣之樊口，諸葛詣吳未還，聞曹公軍下，恐懼，日遣邏吏於水次候權軍。吏望見周瑜船，馳還白備。備曰：「何以知非青徐軍耶？」吏對曰：「以船知之。」備遣人慰勞瑜，瑜曰：「有軍任，不得委署。儻能屈威，副其所望。」備謂張飛、關羽曰：「彼欲致我，今自托於東而不往，非同盟之意也。」乃乘單舸，往見瑜。問曰：「今距曹氏，深為得計！戰卒有幾？」瑜曰：「此自足用豫州，但觀瑜破之！」
11
《吳歷》曰：曹公出濡須，作油船，夜渡洲工。權乃自乘從濡須吳公軍，行五六里，回作鼓吹。公見舟船器仗，法伍整肅，喟然嘆曰：「生子當如孫權；為劉景升兒，若豚犬耳！」
又曰：孫綝上疏景帝曰：「少帝於宮內作小船三百餘艘，飾以金銀，師工晝夜不息。」
12
王粲《海賦》曰：乘桂之舟、晨鳧之舸。
13
庾闡《楊都賦》曰：龍坻華屋，晨鳧之舸，鹢首鋪於芙蓉、盤蛟纏於赤馬。
14
《晉令》曰：水戰有飛倉集船。
15
《說苑》曰：楚鄂君乘青翰之舟，張翠羽之鹢。
16
《楚辭》曰：船容與而不進，奄回水以凝滯。
又曰：美要妙兮宜修，沛吾乘兮桂舟。桂棹兮蘭枻，增水兮積雪。
17
魏文帝《沂淮賦》曰：建安十四年，王師東征，泛舟萬艘。
18
楊修《出征賦》曰：泛順風而回艫，徐日轉而月移。旆已入乎河口，殿都殿切。尚集於菌池。
19
班固《東都賦》曰：命舟牧為水嬉，浮鹢首、醫云、芝交。
又曰：東郊則有通溝大漕，潰渭洞河，泛舟山東，控引淮湖，與海通波。漕，水運也。《蒼頡篇》曰：月潰傍決也。前書武帝渠通渭。《史記》曰：滎陽下引河東南為鴻溝，以與淮泗會也。
20
袁宏《東征賦》曰：驚瀾嶾音隱嶙力軫切。而岳轉，頹波嵔音猥𡾊力猥切。以嶺沒。咨余舟之小狹，沖奔湍以梼杌。棹弱楫之弗施，授洪流以藏骨。
21
夏侯弼《吳都賦》曰：嚴嚴船艫，泛泛楊舟。權河高峙，風駭云浮。堅壁金扶，有若高樓。
22
《劉謐之與公箋》曰：昔申甲之際，遭湯旱流煙；今子亥之歲，值堯水滔天。火延燒其廬，水突壞其園。何小人兮，頓偷雙船！由是行無擔石，室如懸磬。
23
《魏文與孫權書》曰：知已選擇見船，最大樟材者六艘，受五百里石，從污水送付樊口。
24
王粲詩曰：方舟浮大江，日暮愁我心。
25
曹植詩曰：何以泛舟？愧無榜人。
26
嵇康詩曰：淵淵綠水，淪滑而逝。泛泛虛舟。載停載滯。鼓枻投竿，優游卒歲。
27
梁王筠《詠輕利船應臨汝侯教詩》曰：君侯飾輕利，搖蕩邁飛雲。凌漾浮鹢采，映水煥蛟文。雷流已冠絕，鳥逝復超群。倏忽方千里，戀茲岐路分。
28
陳張正見《後湖泛舟詩》曰：上苑奢行樂，滄池聊薄游。泛荇分蘭棹，槎觸桂舟。殘虹收度雨，缺岸上乘新流。欲知有高趣，長楊送夌秋。
29
又《別韋諒賦得江潮泛別舟詩》曰：千里尋陽岸，三翼木蘭船。鹢泛青鳧後，雞鳴白鷺前。涵花沒淺纜，帶葉動深船。不言朝夕水，獨自限神仙。
30
又《與錢玄智泛舟詩》曰：高門事休沐，朝野念逢迎。還乘金谷水，俱望洛陽城。舟移洛女度，楫動渭橋橫。風高雁已落，雨霽水還清。葉盡桐門凈，花秋菊岸明。欲奏《江南曲》，聊習《棹歌行》。
31
晉棗據《船賦》曰：嘉聖王之神化，理通微而達幽。悼民萌之隔塞，愍王教之不周。立成器以備用，因垂象以造舟。濟迅波之絕軌，越巨川之湍流。運重固之滯質，雖載沉而必浮。且論器而比象，似君子之淑清。外質樸而無飾，內空虛以受盈。不辭勞而惡動，不偷安以自寧。且其行無轍，趾止無所，不疾而速，忽若馳奔。
32
晉王叔之《舟贊》曰：涂則騁車，水惟用舟。弱楫輕棹，利涉濟求。緬彼漁人，鼓枻清謳。
33
后漢李尤《舟楫銘》曰：舟楫之利，譬猶輿馬。載重歷遠，以濟天下。相風視波，窮究川野。安審懼慎，終無不可。