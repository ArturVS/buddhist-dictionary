佛說九橫經

後漢安息國三藏安世高譯

[0883a15] 佛在舍衛國祇樹給孤獨園。佛便告比丘：「有九輩九因緣，命未盡便橫死。一者為不應飯為飯，二者為不量飯，三者為不習飯飯，四者為不出生，五者為止熟，六者為不持戒，七者為近惡知識，八者為入里不時不如法行，九者為可避不避。如是為九因緣，人命為橫盡。

[0883a21] 「一、不應飯者，名為不可意飯，亦為以飽腹不停調。

[0883a23] 「二、不量飯者，名為不知節度多飯過足。

[0883a24] 「三、不習飯者，名為不知時冬夏，為至他國郡，不知俗宜，不能消飯，食未習故。

[0883a26] 「四、不出生者，名為飯物未消，復上飯，不服藥吐下，不時消。

[0883a28] 「五、為止熟者，名為大便小便來時，不即時行，噫吐啑下風來時制。

[0883b01] 「六、不持戒者，名為犯五戒，殺、盜、犯他人婦、兩舌、飲酒，亦有餘戒，以犯便入縣官，或絃死，或捶杖利刃所斫刺，或辜飢渴而終；或以得脫，從怨家得手死，或驚怖念罪憂死。

[0883b05] 「七、為近惡知識者，名為惡知識，已作惡便反坐。何以故？坐不離惡知識故，不覺善惡，不計惡知識惡，態不思惡知識惡。

[0883b08] 「八、為入里不時者，名為冥行，亦里有諍時行，亦里有縣官長吏追捕不避，不如法行者，入里妄入他家舍中，妄見不可見，妄聽不可聽，妄犯不可犯，妄說不可說，妄憂不可憂，妄索不可索。

[0883b13] 「九、為可避不避者，名為當避弊象、弊馬、牛犇、車、蛇虺、坑井、水火、拔刀、醉人、惡人，亦餘若干惡。如是為九因緣輩，人命未盡當坐是盡，慧人當識當避是因緣，以避乃得兩福，一者得長壽，二以長壽乃得聞道好語言亦能行。」

[0883b18] 諸比丘歡喜受行。

佛說九橫經

【經文資訊】大正藏第 02 冊 No. 0150B 九橫經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA