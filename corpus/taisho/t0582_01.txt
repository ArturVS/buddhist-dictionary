佛說孫多耶致經

吳月支國居士支謙譯

[0966b06]  聞如是：

[0966b06]  一時佛在舍衛國，行在祇樹給孤獨  園，除饉甚眾，佛為說經。

[0966b07]  時有梵志，名孫多  耶致，望見佛，即住拄杖，吐舌念曰：「吾日  三浴，啖果，飲水，不受人施。吾行勝沙門行。
子曹甘食、好衣、溫蓐，訛賢非真，不如吾道也。」

[0966b11]  佛知梵志心之所存，告諸沙門曰：「夫人為行，  有二十一惡，不得美食、好衣：志在婬泆；志  在瞋恚；志在愚癡；志在睡臥；志在凝結，
謂無應儀；志在貢高；志在憍慢；志在嫉妬；  志在慳貪；志在兇虐，無惻隱心；志在虛偽，  內外相違；志在不慚，內無愧心；志在穢行，
不自羞鄙；志在彼惡而不自見；志在婬泆，  言不歎貞；志在交話，讒成二惡；志在會鬪，  不釋兩諍；志在無禮，自可不謙；志在遂非，
不受賢諫；志在不孝，滅慈好逆；志好邪道，  供奉妖蠱，家財虛竭，令親困窮，不覺非常，  不歸三尊，美食、好衣從欲奢華。以斯二十
一惡，穢亂其心。猶潔污垢，染之為色，萬無  一益。懷斯眾惡，死入地獄、餓鬼、畜生，其  痛難量。

[0966b25]  「沙門覩佛明戒，棄故自新，練情滅  欲，內外清淨。又如淨潔，染即成色，為眾所  觀。沙門覩明，行高智足。天下供奉衣、食、殿
舍，受之無尤，施者福大。進行禪定，獲溝港、  頻來、不還、應儀，人亦聞之。沙門雖未得道，  明佛經義，執心端正，孝順經教，弘慈普育，
潤逮群生，恕己安彼，視怨若子。見女人來，  待之以妹。若覩窮苦，當念地獄、餓鬼、畜生，  願令群生身安意喜，得逢三寶，垢除冥滅，
心淨見明，還於本無，永康無極。志行如斯，  美食、好衣終始無罪。群生本性，貪婬、瞋恚、  愚癡、嫉妬，濁中之濁、冥中之冥者。沙門心開
受明，癡垢都寂。雖處穢世，猶蓮華居夫泥中，  泥不能染華，受施無罪。夫懷三毒、十惡不  除，恣心從欲，諂欺求潤，不奉佛戒，寧吞熱鐵，
飲洋銅。斯死須臾穢濁受施，死入太山，飲  銅，食炭，其年難計矣。」

[0966c12]  梵志前白佛言：「吾欲  去浴，有溪名好首。夫入中浴者，意之穢垢，  隨水流漂。自聞父教，吾日三浴。」

[0966c14]  佛告梵志：  「斯土多溪，人入中浴可得獲度苦乎？千浴  之人可除身垢，奈心垢何？吾諸沙門斷求
念空，不願三界，心垢寂滅，以得淨道。汝從  何師？受法水浴，去心垢乎？」

[0966c18]  對曰：「吾父云爾。」

[0966c19]  佛言：「若父得道不？」

[0966c19]  對曰：「不也。」

[0966c19]  佛言：「吾道從  心出，心端，志淨，乃得道耳。」

[0966c20]  梵志長跪陳白：  「吾向拄杖吐舌，但為狂愚耳。今聞佛經，心  始醒寤。猶冥中有燈火，始今有目矣。乞為  沙門，願佛哀納！」

[0966c23]  佛言：「若有親，報之。」

[0966c23]  對曰：  「無親。」

[0966c24]  佛言：「沙門來。」

[0966c24]  即成沙門已，於樹下  坐，惟二十一事，去諸欲念，霍然無想，即  得應儀道，赴至佛所，以頭面著佛足言：「今  盲者得視，狂病得愈。」

[0966c27]  佛言：「斯道佳耶？汝道  佳乎？」

[0966c28]  對曰：「眾道皆邪，唯佛道正。」

[0966c28]  佛告諸沙  門：「熟惟二十一事，道可得矣。」

[0966c29]  諸沙門聞經  歡喜，作禮而退。

佛說孫多耶致經

* * *

【經文資訊】大正藏第 14 冊 No. 0582 佛說孫多耶致經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，釋振溥法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
