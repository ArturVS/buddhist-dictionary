佛說救面然餓鬼陀羅尼神呪經  一卷
唐于闐三藏實叉難陀譯

[0465c08]  爾時，世尊在迦毘羅城尼俱律那僧伽藍所，  與諸比丘，并諸菩薩、無數眾生周匝圍繞，而  為說法。

[0465c11]  爾時，阿難獨居淨處，一心計念。即於其夜  三更之後，見一餓鬼，名曰「面然」，住阿難前，白  阿難言：「却後三日，汝命將盡，即便生此餓鬼
之中。」是時，阿難聞此語已，心生惶怖，問餓鬼  言：「我此災禍，作何方計，得免斯苦？」爾時，餓鬼  報阿難言：「汝於晨朝，若能布施百千那由他
恒河沙數餓鬼，并百千婆羅門及仙人等，以  摩伽陀國斗，各施一斗飲食，并及為我供養  三寶，汝得增壽，令我離於餓鬼之苦、得生天  上。」

[0465c20]  阿難見此面然餓鬼，身形羸瘦、枯燋極醜、  面上火然、其咽如針、頭髮蓬亂、毛爪長利，  身如負重，又聞如是不順之語，甚大驚怖，身
毛皆竪。即從座起，疾至佛所，五體投地，頂禮  佛足，身心戰慄，而白佛言：「救我！世尊！救我！  善逝！過此三日，命將終盡。昨夜見一面然餓
鬼，而語我言：『汝於三日，必當命盡，生餓鬼中。』  我即問言：『以何方計，得免斯苦？』餓鬼答言：『汝  若施於百千那由他恒河沙數餓鬼，及百千
婆羅門并諸仙等飲食，汝得增壽。』世尊！我今  云何得免此苦？」

[0466a11]  爾時，世尊告阿難言：「汝今勿怖！有異方便，令  汝得施如是餓鬼、諸婆羅門及仙等食，勿生  憂惱。」

[0466a14]  佛告阿難：「有陀羅尼，名曰『一切德光無量威  力』。若有誦此陀羅尼者，即成已施俱胝那由  他百千恒河沙數餓鬼，及六十八俱胝那由
他百千婆羅門并諸仙等前，各有摩伽陀斗  四斛九斗飲食。」

[0466a18]  佛告阿難：「我於前世曾為婆  羅門時，於觀世音菩薩及世間自在德力如  來所，受此陀羅尼。我當以此陀羅尼力，便得
具足施於無量無數餓鬼及婆羅門并仙等食，  以我施諸餓鬼食故，捨離此身，得生天上。阿  難！汝今受持此陀羅尼，當自護身。」

[0466a23]  即說呪曰：

[0466a24]  「那麼　薩縛  (無可反，下同)  怛他揭多  (去聲呼之)  縛路枳帝  (一)  三  (上聲，下同)  跋  (鞞楬反，下同)
囉　三跋囉  (二)  虎吽  (二合)  (三)  」

[0466a26]  佛言：「阿難！若欲作此施食法者，先取飲食，安  置淨盤器中，誦此陀羅尼呪，呪食七遍，於門  內立，展臂戶外，置槃淨地，彈指七下。作此施
已，於其四方，有百千俱胝那由他恒河沙數  餓鬼，於一一餓鬼前，各有摩伽陀斗四斛九  斗飲食。如是鬼等，遍皆飽滿。是諸餓鬼，喫此
食已，悉捨虛身，盡得生天。」

[0466b03]  復言：「阿難！若比丘、  比丘尼、優婆塞、優婆夷，若能常誦此陀羅尼  并奉飲食，即為具足無量功德，命得延長；即
成供養百千俱胝如來功德，顏色鮮潔、威德  強記；一切非人、步多鬼等，夜叉、羅剎，并諸餓  鬼，皆畏是人，心不忍見。是人即為成就具足  大力勤進。」

[0466b10]  復言：「阿難！若欲施婆羅門及仙食者，當取飲  食，滿置鉢中，誦此陀羅尼呪，呪食七遍，瀉  流水中。具足奉獻無量俱胝百千恒河沙數
婆羅門及諸仙等，如天飲食。其婆羅門并仙  人等，喫此食已，諸根具足、圓滿吉祥，各發其  願，讚歎施人：『其施食人，心得清淨，而便疾證
梵天威德，常修淨行，具足成就供養百千俱  胝恒河沙數如來功德，於諸怨敵而常得勝。』

[0466b18]  「若比丘、比丘尼、優婆塞、優婆夷，若欲供養一  切三寶，應當具辦香、華、飲食，誦此陀羅尼呪，
呪所施食及香、華等二十一遍，供養三寶。此  善男子、善女人等，具足成就諸天妙供及無  上供，尊重、讚歎一切如來剎土三寶，諸佛憶  念、稱揚讚歎，諸天擁護。」

[0466b23]  佛言：「汝去，阿難！當自  護身。并及廣為諸眾生說，令諸眾生成就具  足無量功德，所生之世常值百千俱胝諸佛。」

佛說救面然餓鬼陀羅尼神呪經

* * *

【經文資訊】大正藏第 21 冊 No. 1314 佛說救面然餓鬼陀羅尼神咒經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，Xian 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
