佛說校量數珠功德經


大唐天竺三藏寶思惟譯

[0727a17]  爾時，文殊師利法王子菩薩摩訶薩為欲利  益諸有情故，以大悲心告諸大眾言：「汝等善  聽，我今演說受持數珠校量功德獲益差別。
若有誦念諸陀羅尼及佛名者，為欲自利及  護他人、速求諸法得成驗者，其數珠法應有  如是，須當受持。若用鐵為數珠者，誦  掐  一遍
得福五倍；若用赤銅為數珠者，誦  掐  一遍得  福十倍；若用真珠、珊瑚等為數珠者，誦  掐  一  遍得福百倍；若用木槵子為數珠者，誦  掐  一
遍得福千倍，若求往生諸佛淨土及天宮者，  應受此珠；若用蓮子為數珠者，誦  掐  一遍得  福萬倍；若用因陀囉佉叉為數珠者，誦  掐  一
遍得福百萬倍；若用烏嚧陀囉佉叉為數珠  者，誦  掐  一遍得福千萬倍；若用水精為數珠  者，誦  掐  一遍得福萬萬倍；若菩提子為數珠  者，或用  掐
念或但手持，數誦一遍其福無量，  不可算數，難可校量。諸善男子！其菩提子者，  若復有人手持此珠，不能依法念誦佛名及
陀羅尼，此善男子但能手持隨身，行、住、坐、臥，  所出言語若善若惡，斯由此人以持菩提子  故，得福等同，如念諸佛誦呪無異，獲福無量。
其數珠者，要當須滿一百八顆。如其難得，或  為五十四，或二十七，或十四亦皆得用，此即  數珠法相差別。

[0727b11]  「諸善男子！以何因緣，我今獨  讚用菩提子獲益最勝？諸人善聽，我為汝等  重說昔因。過去有佛出現於世，在此樹下成
等正覺。時，一外道信邪倒見毀謗三寶，彼有  一男，忽被非人打殺。外道念言：『我今邪盛，未  審諸佛有何神力。如來既是在此樹下成等
正覺，若佛是聖，樹應有感。』即將亡子臥著菩  提樹下，作如是言：『佛樹若聖，我子必蘇。』以經  七日誦念佛名，其子乃得重蘇。外道讚言：『諸
佛神力，我未曾見。佛成道樹現此希奇，甚大  威德，難可思議。』諸外道等，悉捨邪歸正，發菩  提心，信知佛力，不可思議。諸人咸號為延命
樹。以此因緣有其二名，應當知之。我為汝等  視其所要，說此語已。」

[0727b24]  佛言：「善哉，善哉！文殊師  利法王子！如汝所說，一無有異。」

[0727b25]  一切大眾，聞  此持珠校量功德，皆大歡喜，信受奉行。

佛說校量數珠功德經

* * *

【經文資訊】大正藏第 17 冊 No. 0788 佛說校量數珠功德經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，齊丐提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
