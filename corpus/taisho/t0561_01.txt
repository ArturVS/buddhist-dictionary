佛說老母經

僧祐錄云闕譯人名今附宋錄

[0912c23]  聞如是：

[0912c23]  一時佛在維耶羅國，所止處名曰樂  音。時與八百比丘僧、菩薩萬人俱。

[0912c24]  時有貧窮  老母，來到佛所，以頭面著地，為佛作禮，白佛  言：「願欲有所問。」

[0912c26]  佛言：「善哉！善哉！當問。」

[0912c26]  老母  言：「人生、老、病、死從何所來，去至何所？色、痛  痒、思想、行、識從何所來，去至何所？眼、耳、鼻、舌、
身、心從何所來，去至何所？地、水、火、風、空從  何所來，去至何所？」

[0913a01]  佛言：「人生、老、病、死無所  從來，去亦無所至；色、痛、想、行、識無所從來，  去亦無所至；眼、耳、鼻、舌、身、心無所從來，去
亦無所至；地、水、火、風、空無所從來，去亦無所  至。」

[0913a05]  佛言：「諸法亦如是。譬如兩木相鑽出火，  火還燒木，木盡火便滅。」

[0913a06]  佛問老母言：「是火本  從何所來，滅去至何所？」

[0913a07]  老母報佛言：「因緣  合會便得火，因緣離散火即滅。」

[0913a08]  佛言：「諸法  亦如是，因緣合會乃成，因緣離散即滅。諸  法亦無所從來，去亦無所至。眼見好色即是
意，意即是色。是二者俱空，無所有成，滅亦  如是。諸法譬如鼓，不用一事成。有人持桴捶  鼓，鼓便有聲。是鼓聲亦空，當來聲亦空，過
去聲亦空。是聲亦不從木、革、桴、人手出，合  會諸物乃成鼓聲，聲從空盡空。諸所有萬物  一切亦如是。我人壽命亦如是。本際皆淨，無
所有從，無所有因作法，法亦無所有。譬如  雲起陰冥便雨。雨亦不從龍身出，亦不從龍  心出，皆龍因緣所作乃致是雨。諸法無所從
來，去亦無所至。譬如畫師先治板素，却後調  和眾彩，便在所作。是畫亦不從板素彩出，隨  其意，所為悉成。生死亦如是，各各異類，地獄、
禽獸、餓鬼、天上、世間亦爾。有解是慧者不著，  著便有。」

[0913a24]  老母聞佛言，大歡喜，即自說言：「蒙  天中天恩得法眼。雖身老羸，今得安隱。」

[0913a25]  阿難  正衣服，前長跪，白佛言：「是老母聞佛言即解，  何因緣智慧乃爾？」

[0913a27]  佛言：「大德巍巍，以是故  而即解。是老母者，是我前世發菩薩意時母。」

[0913a29]  阿難白佛言：「佛前世時母，何因困苦、貧窮如  是？」

[0913b01]  佛言：「乃昔拘樓秦佛時我為菩薩道，意  欲作沙門。母以恩愛故，不聽我作沙門。我憂  愁，不食一日。以是故前、後來生世間，五百世
遭厄如是。」

[0913b04]  佛語阿難：「是老母壽終，當生阿  彌陀佛國中供養諸佛。却後六十八億劫當  得作佛，字扶波健，其國名化作。所有被服、
飲食如忉利天上。其國中人民皆壽一劫。」

[0913b07]  佛  說經已，老母及阿難等菩薩、比丘僧，諸天、  龍、鬼神、阿須倫，皆大歡喜，前以頭面著地，為  佛作禮而去。

佛說老母經

* * *

【經文資訊】大正藏第 14 冊 No. 0561 佛說老母經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，釋振溥法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
