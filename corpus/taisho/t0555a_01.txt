五母子經

吳月氏國居士支謙譯

[0906b29]  昔者有阿羅漢在山中奉行道業。有一小  兒年始七歲，大好道法，辭母出家，求作沙  彌，隨大沙門，於山中學道，給師所須，誦經
行道，時無有懈。至年八歲得慧眼，能通視  無極；耳能徹聽，天上、天下所為善惡，皆  聞知之；身能飛行，所在至到能分一身及
人自化，無所不作；自知宿命，所從來生，及人  民、蚑行、蠕動之類所經歷善惡之道，皆悉  知之。先世宿命為五母子時，便坐自笑。

[0906c08]  其  師問：「何等而笑？」

[0906c09]  沙彌答言：「無所笑也。」

[0906c09]  師曰：  「是山中亦無歌唱、伎樂，汝笑嗤我耳？」

[0906c10]  沙彌  答言：「不敢笑師，但自笑耳。我一身為五母  作子。母皆為我晝夜啼哭，感傷愁毒，不能  自止；常念子憂思，未常忽忘。我自念一身
而憂毒五家，以是笑耳，不敢笑師。

[0906c14]  「我與第  一母作子時，竝隣亦復生子，與我同日而生。  其子出入行步，我母見之，便悲念：『我子在者，
亦當出入行步如是。』愁毒淚下如雨，悲言念  子。

[0906c18]  「我為第二母作子時，我短命又早死。我  母見人乳兒，便念乳我，悲哀涕泣，言念我子。

[0906c20]  「我為第三母作子時，我年十歲，復少死。母  臨食悲哭泣淚，言念：『我子在者，亦當與我共  食。捨我死去，使我獨食。』哽咽言念我。

[0906c22]  「復為  第四母作子時，我薄命先死。我等輩娶婦，  我母見之，即念：『我子在者，亦當為子娶婦。』言：  『我何負蒼天而殺我子！』

[0906c25]  「復為第五母作子時，  我始年七歲，好道辭家，捨母隨師，入山求  道，得羅漢道。我母日日啼哭言：『我生一子，
隨師學道，不知所在，飢飽寒溫，不知生死，  不復相見。』愁毒言念我子。

[0906c29]  「是五母適共一會，  各各言亡我子，相對啼哭，不能相止。是我  一身一魄，展轉而與五母腹中作子，固疑惑
人，而使眾悲哭發狂，但共念我一身耳，各  欲自殺，是故笑耳。

[0907a04]  「發念世間凡人，不知死  當有所至生，皆共言死耳。凡人何能知死  當有生，作善自得其福，作惡得其殃，不有
所遺人。在世間皆為惡業，無所畏難，死後當  入泰山地獄中，苦痛極哉，後悔無所復及。

[0907a08]  「我  厭世間勤苦，故辭父母，入山精進求道。今  我目見畜生、餓鬼、地獄中代之恐怖。今被蒙  佛恩，得聞經法。今我日夜憐傷五母不能
自脫反憂，我所求願皆以得，念世間人展  轉相生，亦復相笑，無有休息。身皆歸土，魂  當所作，隨其善惡，皆不能自拔。斷其恩愛，
能離貪欲，可得度脫。我以不復與生死會，  我恨身以斷，如人不種，當泥洹道最樂，長復  與勤苦。」

[0907a17]  為師說之，已便飛去。

佛說五母子經

* * *

【經文資訊】大正藏第 14 冊 No. 0555a 五母子經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
