佛說堅意經


後漢安息國三藏安世高譯

[0534c28]  聞如是：

[0534c28]  一時，佛在舍衛國，祇樹給孤獨園。

[0534c28]  佛  告阿難：「我今禪定，憐傷世人不知佛道正真  弘深，而以淺偽輕薄之言，欲設嫉心謗毀道  根，妄作窮難，難吾弟子。汝當正心知此罪人，
或是邪妖惡師，或是不知世俗姦人。若諸菩  薩、比丘僧、比丘尼、優婆塞、優婆夷，明經高潔，  開解愚冥，為說生死罪福所鍾，設其即解知
服道真，此為罪滅福生之人。若其指掌為說  橋梁，心懷憒憒，意不欲聞，雖欲強聽，心多睡  眠，或壞道法，輕毀沙門及優婆塞，惡口妄言，
當明此人為罪所牽。沙門賢者，以忍為先，當  如清水，無所不淨，死人、死狗、死蛇、屎尿亦皆  洗之，然不毀水清。亦當持心，有如掃  箒  掃地，
淨不淨，死人、死狗、死蛇、屎尿皆亦掃之，然不  毀於  箒  矣。亦當復如風火之力光，死人、死狗、  死蛇、屎尿，亦吹亦燒，然不毀風火之力光。若
人欲來殺己，己亦不瞋；欲來謗己，己亦不瞋；  欲來譖己，己亦不瞋；欲  來  笑己，己亦不瞋；欲  來壞己，使不事佛法，己亦不瞋。但當慈心正
意，罪滅福生，邪不入正，萬惡消爛。」

[0535a18]  佛告阿  難：「其有好心善意之人，聞佛明法，一心而聽，  能一日可；不能一日，半日可；不能半日，一時
可；不能一時，半時可；不能半時，須臾可；其  福不可量、不可訾也。

[0535a22]  「汝當廣為諸比丘僧、比  丘尼、優婆塞、優婆夷、白衣人民說之，并當廣  為說布施，種生死糧。其有齋日，施設飯食，請
召四輩高經賢者、沙門、道人，施設高座，論講  佛經，燒香然燈，光明達天。諸天喜笑，皆下虛  空，側耳來聽，莫不欣然。其有破慳，布施為
福，善神即下，營救門戶，攘禍滅怪，出與利  會，利則而吉，終無怨惡。譬如種穀，隨種而生，  種善得福，種惡獲殃，未有不種而獲果實。
當正爾心，福自歸身，慎無卜問，為邪所牽；心  懷狐疑，善神遠人，動入罪地，所為不成。不知  毀戒，反怨佛神，事之無益，遂不正心。男子、女
人其有聞此經者，及奉持讀誦者，莫不得福  者。」

[0535b06]  佛說經已，阿難歡喜，起為佛作禮。

佛說堅意經

* * *

【經文資訊】大正藏第 17 冊 No. 0733 佛說堅意經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
