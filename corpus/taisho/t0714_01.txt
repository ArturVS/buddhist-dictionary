緣起聖道經


大唐三藏法師玄奘奉　詔譯

[0827b27]  如是我聞：

[0827b27]  一時薄伽梵在室羅筏國，住誓多  林給孤獨園，與大苾芻眾千二百五十人俱，  及諸菩薩摩訶薩等無量大眾。

[0827c01]  爾時世尊告諸大眾：「吾未證得三菩提時，獨  處空閑，寂然宴坐，發意思惟：『甚奇！世間沈淪  苦海，都不覺知出離之法，深可哀愍。謂雖
有生、有老、有死，此沒、彼生，而諸有情不能如  實知生、老死出離之法。』

[0827c06]  「我復思惟：『由誰有故而有老死？如是老死復  由何緣？』我於此事如理思時，便生如是如實  現觀：『由有生故便有老死。如是老死由生為
緣。』

[0827c09]  「我復思惟：『由誰有故而得有生？如是生  者復由何緣？』我於此事如理思時，便生如是  如實現觀：『由有有故便得有生。如是生者由
有為緣。』

[0827c12]  「我復思惟：『由誰有故而得有有？如  是有者復由何緣？』我於此事如理思時，便生  如是如實現觀：『由有取故便得有有。如是有
者由取為緣。』

[0827c15]  「我復思惟：『由誰有故而得有取？  如是取者復由何緣？』我於此事如理思時，便  生如是如實現觀：『由有愛故便得有取。如是
取者由愛為緣。』

[0827c18]  「我復思惟：『由誰有故而得有  愛？如是愛者復由何緣？』我於此事如理思時，  便生如是如實現觀：『由有受故便得有愛。如
是愛者由受為緣。』

[0827c21]  「我復思惟：『由誰有故而得  有受？如是受者復由何緣？』我於此事如理思  時，便生如是如實現觀：『由有觸故便得有受。
如是受者由觸為緣。』

[0827c24]  「我復思惟：『由誰有故而  得有觸？如是觸者復由何緣？』我於此事如理  思時，便生如是如實現觀：『由有六處便得有
觸。如是觸者六處為緣。』

[0827c27]  「我復思惟：『由誰有  故而有六處？如是六處復由何緣？』我於此事  如理思時，便生如是如實現觀：『由有名色便
有六處。如是六處名色為緣。』

[0828a01]  「我復思惟：『由  誰有故而有名色？如是名色復由何緣？』我  於此事如理思時，便生如是如實現觀：『由有
識故便有名色。如是名色由識為緣。』

[0828a04]  「我齊此  識，意便退還，不越度轉，謂：『識為緣而有名色；  名色為緣而有六處；六處為緣而有其觸；觸
為緣受；受為緣愛；愛為緣取；取為緣有；有  為緣生；生為緣故便有老死、愁、歎、憂、苦、擾、惱  生起。如是積集純大苦聚。』

[0828a10]  「我復思惟：『無有誰故而無老死？由誰滅故老  死隨滅？』我即於此如理思時，便生如是如實  現觀：『無有生故便無老死。由生滅故老死隨
滅。』

[0828a13]  「我復思惟：『無有誰故而無有生？由誰滅  故此生隨滅？』我即於此如理思時，便生如是  如實現觀：『無有有故便無有生。由有滅故生
即隨滅。』

[0828a16]  「我復思惟：『無有誰故而無有有？由  誰滅故此有隨滅？』我即於此如理思時，便生  如是如實現觀：『無有取故便無有有？由取滅
故有即隨滅？』

[0828a19]  「我復思惟：『無有誰故而無有取？  由誰滅故此取隨滅？』我即於此如理思時，便  生如是如實現觀：『無有愛故便無有取。由愛
滅故取即隨滅。』

[0828a22]  「我復思惟：『無有誰故而無有  愛？由誰滅故此愛隨滅？』我即於此如理思時，  便生如是如實現觀：『無有受故便無有愛。由
受滅故愛即隨滅。』

[0828a25]  「我復思惟：『無有誰故而無  有受？由誰滅故此受隨滅？』我即於此如理思  時，便生如是如實現觀：『無有觸故便無有受。
由觸滅故受即隨滅。』

[0828a28]  「我復思惟：『無有誰故而  無有觸？由誰滅故此觸隨滅？』我即於此如理  思時，便生如是如實現觀：『無六處故便無有
觸。六處滅故觸即隨滅。』

[0828b02]  「我復思惟：『無有誰  故而無六處？由誰滅故六處隨滅？』我即於此  如理思時，便生如是如實現觀：『無名色故便
無六處。名色滅故六處隨滅。』

[0828b05]  「我復思惟：『無有  誰故而無名色？由誰滅故名色隨滅？』我即於  此如理思時，便生如是如實現觀：『無有識故
便無名色。由識滅故名色隨滅。』

[0828b08]  「我復思惟：『無  有誰故而無有識？由誰滅故此識隨滅？』我即  於此如理思時，便生如是如實現觀：『無有行
故便無有識。由行滅故識即隨滅。』

[0828b11]  「我復思惟：  『無有誰故而無有行？由誰滅故此行隨滅？』我  即於此如理思時，便生如是如實現觀：『無無
明故便無有行。無明滅故行即隨滅；由行滅  故識亦隨滅；由識滅故名色隨滅；名色滅故  六處隨滅；六處滅故觸亦隨滅；由觸滅故受
亦隨滅；由受滅故愛亦隨滅；由愛滅故取亦  隨滅；由取滅故有亦隨滅；由有滅故生亦隨  滅；由生滅故老死、愁、歎、憂、苦、擾、惱皆亦隨滅。
如是永滅純大苦聚。』

[0828b21]  「我復  思  惟：『我今證得舊道、舊徑、舊所行跡、古  昔諸仙之所遊履。』

[0828b23]  「譬如有人遊行曠野、嶮穢、稠林，歘然值遇舊  道、舊徑、舊所行跡、古昔諸人甞所遊履。彼即
尋行。既尋行已，見舊城郭、古昔王都，園林、池  沼無不具足，淨妙街衢甚可愛樂。其人見已，  如是思惟：『我今宜應速詣王所，啟白斯事。』爾
時彼人便到王所，啟白王言：『大王當知！我有  因緣遊行曠野、嶮穢、稠林，歘然值遇舊道、舊  徑、舊所行跡、古昔諸人甞所遊履。我即尋行。
既尋行已，見舊城郭、古昔王都，園林池沼無  不具足，淨妙街衢甚可愛樂。大王！今者若都  彼城，定使大王昌隆廣大，安隱，豐樂，人民熾
盛。』爾時其王便都彼城。後時王都昌隆廣大，  安隱，豐樂，人民熾盛。

[0828c07]  「我亦如是。今已證得舊道、舊徑、舊所行跡、古  昔諸仙甞所遊履。何等名為舊道、舊徑、舊所  行跡、古昔諸仙甞所遊履？當知即是八支聖
道，謂初正見，次正思惟、正語、正業、正命、正  勤、正念、正定，惟至第八。如是名為舊道、舊  徑、舊所行跡、古昔諸仙甞所遊履。我昔尋行。
既尋行已，曾見老死，見老死集，見老死滅，  見於老死趣滅行跡。如是曾見生、有、取、愛、受、  觸、六處、名色、識、行，曾見行集，曾見行滅，曾
見於行趣滅行跡。我於此法自然通達。現等  覺已，告諸苾芻、諸苾芻尼、鄔波索迦、鄔波斯  迦，及告種種外道、沙門、諸婆羅門、雜出家類
無量大眾。是諸苾芻若於此中能正修行  成能證者，便能證得正理法善。諸苾芻、苾芻  尼、鄔波索迦、鄔波斯迦無量大眾，若於此中
能正修行成能證者，便能證得正理法善。如  是乃能增廣梵行，亦當饒益無量眾生，為諸  天人正善開示。」

[0828c24]  時諸苾芻及諸菩薩摩訶薩  等無量大眾，聞佛所說，歎未曾有，皆大歡喜，  信受奉行。

緣起聖道經

* * *

【經文資訊】大正藏第 16 冊 No. 0714 緣起聖道經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，釋振溥法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
