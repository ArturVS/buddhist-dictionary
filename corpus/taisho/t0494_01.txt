阿難七夢經

東晉天竺三藏竺曇無蘭譯

[0758a04] 阿難在舍衛國，有七種夢，來問於佛：一者、陂池火炎滔天；二者、夢日月沒，星宿亦沒；三者、夢出家比丘轉在於不淨坑塹之中，在家白衣登頭而出；四者、夢群猪來觝揬栴檀林怪之；五者、夢頭戴須彌山，不以為重；六者、夢大象棄小象；七者、夢師子王名華撒，頭上有七毫毛，在地而死，一切禽獸，見故怖畏，後見身中蟲出，然後食之。以此惡夢，來問於佛。

[0758a12] 佛時在舍衛國普會講堂上，與波斯匿王說法：苦、習、滅、得道為樂。見阿難憂色愁苦叵言。佛告阿難：「汝於夢者，皆為當來五濁惡世，不損汝也，何為憂色？

[0758a15] 「第一夢：陂池火炎滔天者。當來比丘，善心轉少，惡逆熾盛，共相殺害，不可稱計。

[0758a17] 「第二夢者：日月沒，星宿亦沒。佛泥洹後，一切聲聞，隨佛泥洹不在世，眾生眼滅。

[0758a19] 「第三夢：出家比丘，轉在於不淨坑塹之中；在家白衣，登頭出者。當來比丘懷毒嫉妬，至相殺害，道士斬頭，白衣視之，諫訶不從，死入地獄；白衣精進，死生天上。

[0758a23] 「第四夢者：群猪來觝揬栴檀林怪之者。當來白衣，來入塔寺，誹謗眾僧，求其長短，破塔害僧。

[0758a25] 「第五夢者：頭戴須彌山，不以為重者。佛泥洹後，阿難當為千阿羅漢出經之師，一句不忘，受悟亦多，不以為重。

[0758a27] 「第六夢者：大象棄小象。將來邪見熾盛，壞我佛法，有德之人，皆隱不現。

[0758a29] 「第七夢：師子死者。佛泥洹後一千四百七十歲，我諸弟子修德之心，一切惡魔不得嬈亂；七毫者，七百歲後事。」

阿難七夢經

【經文資訊】大正藏第 14 冊 No. 0494 阿難七夢經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，閻學新大德輸入／Gamblers 大德校對，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA