佛說淨意優婆塞所問經


西天譯經三藏朝奉大夫  試光祿卿傳法大師賜紫  臣施護奉　詔譯

[0588c13]  如是我聞：

[0588c13]  一時，佛在舍衛國祇樹給孤獨園，  與大眾俱。是時，城中有一族姓兜泥耶子，名  曰淨意，來詣佛所。到佛所已，見佛相好，心生
歡喜種種稱讚，合掌恭敬禮佛足已，退住一  面。

[0588c18]  時，淨意兜泥耶子，前白佛言：「世尊！我有少法，  欲伸請問，願佛世尊聽許我說。」

[0588c20]  佛言：「淨意！隨有所疑，今恣汝問，佛當一一為  汝開決。」

[0588c22]  爾時，淨意兜泥耶子白佛言：「世尊！我見世間  一切人眾，種種行相而各差別，或見有人得  長壽者，有短壽者；有多病者，有少病者；有端
正者，有醜陋者；有如意者，有不如意者；有生  下族者，有生上族者；有富貴者，有貧窮者；有  愚癡者，有智慧者，如是等類，種種差別。以何
因緣，報應如是？願佛世尊為我宣說。」

[0588c29]  佛言：「淨意！汝今當知世間眾生，所作因行  有差別故，其所得果而各有異。」時，淨意兜泥  耶子復白佛言：「世尊！如佛所言因果差別，願
佛世尊略為開示、若廣說者。我於是義，不能  解了。」佛言：「淨意！汝當諦聽如善作意，今為汝  說。」是時，淨意兜泥耶子受教而聽。

[0589a05]  佛言：「淨  意！汝今當知，世間一類男子、女人心懷惡毒，  或時持刀、或時執杖，伺求方便殺害生命，無
悲愍心不生慚愧，或自手殺、或教他殺。由此  因緣，身壞命終墮在惡趣，受地獄苦。地獄報  盡縱得為人，在在所生壽命短促。淨意當  知，由殺命因，獲短壽果。

[0589a12]  「復次，淨意！世間一類男子、女人心無惡毒，不  持刀杖不殺生命，具悲愍心有大慚愧。由此  因緣，身壞命終得生善趣，受天人身。天中報
盡來生人間，在在所生壽命長遠。淨意當  知，由不殺因，感長壽果。

[0589a17]  「復次，淨意！世間一類男子、女人，或時執持杖、  木、瓦、石打擲有情，或復自手觸惱於人。由此
因緣，身壞命終墮在惡趣，受地獄苦。地獄報  盡縱得為人，在在所生多諸疾病。淨意當  知，由惱害因，感多病果。

[0589a22]  「復次，淨意，世間一類男子、女人，不持杖、木、瓦、  石打擲有情，不以自手觸惱於人。由此因緣，
身壞命終得生善趣，受天人身。天中報盡來  生人間，在在所生少諸疾病。淨意當知，由不  惱害因，感少病果。

[0589a27]  「復次，淨意！世間一類男子、女人，常起忿恨瞋  恚之心，生諸過失。由此因緣，身壞命終墮在  惡趣，受地獄苦。地獄報盡縱得為人，在在所
生相貌醜陋。淨意當知，由忿恚因，感醜陋  果。

[0589b03]  「復次，淨意！世間一類男子、女人，不起忿恨瞋  恚之心，不生過失。由此因緣，身壞命終得生  善趣，受天人身。天中報盡來生人間，在在
所生相貌端正。淨意當知，由不忿恚因，感端  正果。

[0589b08]  「復次，淨意！世間一類男子、女人，若見他人所  有利養，乃至名聞諸可意事，即以方便而為  障礙，不令他得。由此因緣，身壞命終墮在惡
趣，受地獄苦。地獄報盡縱得為人，在在所  生，凡所施作皆不如意。淨意當知，由障可  意事因，感不如意果。

[0589b14]  「復次，淨意！世間一類男子、女人，若見他人所  有利養，乃至名聞諸可意事，不以方便而為  障礙，欲令他得。由此因緣，身壞命終得生善
趣，受天人身。天中報盡來生人間，在在所  生，凡所施作悉得如意。淨意當知，由不障他  可意事因，感如意果。

[0589b20]  「復次，淨意！世間一類男子、女人，於他人所應  尊重者而不尊重，所應恭敬而不恭敬，所應  供養而不供養，常起我慢，自高其心。由此因
緣，身壞命終墮在惡趣，受地獄苦。地獄報  盡縱得為人，在在所生，常生下族。淨意當  知，由起我慢自高為因，感下族果。

[0589b26]  「復次，淨意！世間一類男子、女人，於他人所應  尊重者即起尊重，所應恭敬即起恭敬，所應  供養即當供養，不起我慢自高之心。由此因
緣，身壞命終得生善趣，受天人身。天中報  盡來生人間，在在所生，常生上族。淨意當  知，由不起我慢自高為因，感上族果。

[0589c03]  「復次，淨意！世間一類男子、女人，其心慳悋，不  以飲食、衣服、臥具、醫藥、住舍、床座，乃至不以
塗香、末香，施諸沙門、婆羅門等。由此因緣，身  壞命終墮在惡趣，受地獄苦。地獄報盡縱得  為人，在在所生貧窮闕乏。淨意當知，由慳悋  因，感貧窮果。

[0589c09]  「復次，淨意！世間一類男子、女人，心不慳悋，常  以飲食、衣服、臥具、醫藥、住舍、床座，乃至塗香、
末香，施諸沙門、婆羅門等。由此因緣，身壞命  終得生善趣，受天人身。天中報盡來生人  間，在在所生富貴自在。淨意當知，由不慳  悋因，感富貴果。

[0589c15]  「復次，淨意！世間一類男子、女人，心不愛樂正  法經典，又復不於沙門、婆羅門所請問諸義：  何者是善？何者不善？何者應發起？何者不應
發起？何者應行？何者不應行？不能如是請問  開決。由此因緣，身壞命終墮在惡趣，受地獄  苦。地獄報盡縱得為人，在在所生愚癡無
智。淨意當知，由不樂法、不問法因，感愚癡  果。

[0589c23]  「復次，淨意！世間一類男子、女人，心常愛樂正  法經典，又復能於沙門、婆羅門所請問諸義：  何者是善？何者不善？何者應發起？何者不應
發起？何者應行？何者不應行？而能如是請問  開決。由此因緣，身壞命終得生善趣，受天人  身。天中報盡來生人間，在在所生具大智
慧。淨意當知，由愛樂法、請問法因，感智慧  果。

[0590a02]  「復次，淨意！如我上說，如是因果種種差別。是  故當知，短壽因得短壽果，長壽因得長壽果；  多病因得多病果，少病因得少病果；醜陋因
得醜陋果，端正因得端正果；不如意因得不  如意果，如意因得如意果；下族因得下族果，  上族因得上族果；貧窮因得貧窮果，富貴因
得富貴果；愚癡因得愚癡果，智慧因得智慧  果。淨意！是故汝今如實了知，短壽因果是佛  所說，長壽因果是佛所說，多病因果是佛所
說，少病因果是佛所說，醜陋因果是佛所  說，端正因果是佛所說，不如意因果是佛  所說，如意因果是佛所說，下族因果是佛所
說，上族因果是佛所說，貧窮因果是佛所  說，富貴因果是佛所說，愚癡因果是佛所  說，智慧因果是佛所說，是故智者如說而行。

[0590a17]  「淨意當知，佛說長壽為勝善報，少病為勝善  報，端正為勝善報，如意為勝善報，上族為勝  善報，富貴為勝善報，智慧為勝善報。淨意！如
是等法是佛所說，汝當修學。」

[0590a21]  爾時，淨意兜泥耶子聞是法已，心生歡喜，白  佛言：「世尊！譬如世間諸黑闇處，不能通達所  行之道，雖有眼目不能觀照。若有智者持以
燈炬，彼所行道悉能通達。世尊亦復如是，善  說正法破諸無智，而能一一分別諸法。是善，  是不善；是應發起，是不應發起；是所應行，是
不應行。如是等法，唯佛如來、應供、正等正覺  出現世間能善宣說。我於今日快得善利，我  今歸佛、歸法、歸苾芻僧，持不殺等戒，為優婆
塞。願佛世尊攝受於我。」佛言：「善哉！今攝受  汝。」

[0590b03]  時，淨意優婆塞，即白佛言：「世尊！今此舍衛  城中諸族姓子，若聞是事，咸應念言：『兜泥耶
子於長夜中，善為眾生利益開導。』」爾時，淨意  優婆塞作是語已，禮佛而退。

佛說淨意優婆塞所問經

* * *

【經文資訊】大正藏第 17 冊 No. 0755 佛說淨意優婆塞所問經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jaero Chen 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
