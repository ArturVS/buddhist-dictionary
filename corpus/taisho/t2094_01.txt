梁京寺記
闕名

小莊嚴寺

[1024a20]  梁小莊嚴寺。在建業定陰里。本是晉零陵王  廟地。天監六年度禪師起造。時有邵文立者。  世以烹屠為業。嘗欲殺一鹿。鹿跪而流淚。以
為不祥。鹿懷一麑。尋當產育。就庖哀切。同  被刳割。因斯患疾。眉鬚皆落。身瘡並壞。後乃  深起悔責求道。度禪師發大誓願。罄捨家資  迴買此地。為立伽藍。

同泰寺

[1024a28]  梁武帝改年號大同。起同泰寺。在臺城內。窮  竭帑藏。造大佛閣七層。為火所焚。武帝捨身  施財。以祈佛福。自大通以後。無年不幸。

興國禪寺

[1024b03]  梁武帝天監十三年。以錢二十萬。易定林前  前岡獨龍阜。以葬誌公。永定公主以湯沐之  資。造浮圖五級於其上。十四年。即塔前建開  善寺。

昇元寺

[1024b08]  昇元寺即瓦棺寺也。在城西隅瞰江面。後踞  崇岡最為古跡。累經兵火。略無彷彿。李王時  昇元閣猶在。乃梁朝故物。

大愛敬寺

[1024b12]  梁武帝普通元年造。在蔣山之北高峯上。

法寶寺

[1024b14]  梁同泰寺基之半也。建康剎錄。梁武帝大通  元年。創同泰寺。寺處宮後。別開一門。名大  通門。帝晨夕講議。多遊此門。

法光寺

[1024b18]  即梁之蕭帝寺。舊傳。天監十三年造。元絳寺  記云。不知從昔之名。故後人以帝氏目之。

寶林寺

[1024b21]  梁天監中。武帝與寶公。同遊此山。見林巒殊  勝。命建精藍。

長于寺

[1024b24]  建康南五里有山岡。其間平地。庶民雜居。有  大長于．小長于．東長于．並是地名。小長于在  瓦棺寺南。巷西頭出大江。梁初起長于寺。

* * *

【經文資訊】大正藏第 51 冊 No. 2094 梁京寺記  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
