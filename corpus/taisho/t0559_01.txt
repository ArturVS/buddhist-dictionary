佛說老女人經

吳月氏優婆塞支謙譯

[0911c25]  聞如是：

[0911c25]  一時，佛在墮舍羅，所止處名樂音。  時有八百比丘、菩薩萬人俱。時有貧窮老女  人來到佛所，以頭面著地，為佛作禮，白佛言：
「願欲有所問。」

[0911c28]  佛言：「善哉！當問。」

[0911c28]  老女人言：  「生從何所來，去至何所？老從何所來，去至何  所？病從何所來，去至何所？死從何所來，去至
何所？色、痛痒、思想、生死、識從何所來，去至何  所？眼、耳、鼻、口、身、心從何所來，去至何所？地、  水、火、風、空從何所來，去至何所？」

[0912a04]  佛言：「善哉！  問是大快。生無所從來，去亦無所至；老無所  從來，去亦無所至；病無所從來，去亦無所至；
死無所從來；去亦無所至；色、痛痒、思想、生死、  識無所從來，去亦無所至；眼、耳、鼻、口、身、心  無所從來，去亦無所至；地、水、火、風、空無所從
來，去亦無所至。諸法皆如是。

[0912a11]  「譬如兩木相揩，火出還燒木；木盡火便滅。」

[0912a11]  佛  問老女人：「是火從何所來，去至何所？」

[0912a12]  老女人  言：「因緣合便得火，因緣離散火便滅。」

[0912a13]  佛言：  「諸法亦如是，因緣合乃成，因緣離散即滅。  法亦無所從來，去亦無所至。目見色即是意，
意即是色。二者俱空，無所有成，滅亦如是。  譬如鼓，不用一事成。有皮，有  [壴*桑]  ，有人持桴打  鼓，鼓便有聲。是聲亦空，當來聲亦空，過去
聲亦空。是聲亦不從皮，亦不從  [壴*桑]  ，亦不從  桴、從人手出，合會諸物乃成鼓聲，聲從空盡  空。萬物亦爾，本淨無所有因作法，法亦無
所有。譬如雲起陰霧便雨，不從龍身出，亦  不從龍心出，皆龍因緣所作乃致此雨。諸法  亦無所從來，去亦無所至。譬如畫師先治壁
板素，便和調諸彩，自在所作。是畫不從壁板  素出，亦不從人手出。隨意所作，各各悉成。  生死亦如是，各自隨所作行。譬禍生、泥犁、
天上、人間亦爾。有餘是者不著，著便有。」

[0912a28]  老  女人聞之，大歡喜言：「蒙佛恩，得法眼。雖身羸  老，今得開解。」

[0912b01]  阿難政衣服，長跪，白佛言：  「是老女人何以智慧乃爾？聞佛言即開解。」

[0912b02]  佛  告阿難：「是老女人者，是我前世發意學道時  母也。」

[0912b04]  阿難問佛言：「是母何以貧窮困苦乃爾？」

[0912b05]  佛言：「往昔拘留秦佛時，我欲作沙門。是母慈  愛，不肯聽我去。我憂愁，不食一日。因是故  五百世來生世間輒貧窮。今壽盡當生阿彌
陀佛國，供養諸佛。却後六十八億劫當作  佛，號波犍，其國名化華。作佛時，人所有被服、  飲食如忉利天上。其國中人民皆壽一劫。」

[0912b11]  佛說經已，老女人及阿難，諸菩薩、比丘僧，  諸鬼神、龍、天、人、阿須倫，皆大歡喜，前為佛作  禮而去。

佛說老女人經

* * *

【經文資訊】大正藏第 14 冊 No. 0559 佛說老女人經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，閻學新大德輸入／Gamblers
大德初校／沈介磐大德二校，北美某大德提供，釋振溥法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
