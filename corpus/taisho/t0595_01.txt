佛說嗟韈曩法天子受三歸依獲免惡道經

西天中印度摩伽陀國那爛陀寺三藏傳教大師賜紫沙門臣法天奉　詔譯

[0129b14] 如是我聞：

[0129b14] 一時世尊在舍衛國，祇樹林給孤獨園，與大苾芻眾俱。

[0129b15] 是時有一天子，名嗟襪曩法，天報將盡，唯餘七日，而乃先現五衰之相，身無威德，垢穢旋生，頭上花鬘，咸悉萎萃，諸身分中臭氣而出，兩腋之下悉皆汗流。時嗟襪曩法由是之故，不樂本座，宛轉於地，悲哀啼泣，而作是言：「苦哉！苦哉！曼那吉爾池；苦哉！苦哉！洗浴之池；苦哉！苦哉！寶車與麁惡歡喜雜林等，如是諸園苑，不復更遊戲；苦哉！苦哉！跛里耶多羅迦花，永不採摘，雜寶柔軟之地，永不履踐；苦哉！苦哉！天眾妓女端嚴殊妙，常所侍衛，今相捨離。」

[0129b26] 是時有餘天子，見斯事已，往帝釋所，白言：「天主！彼嗟襪曩法，五衰現前，命餘七日，宛轉在地，悲哀啼泣。作如是言：『苦哉！苦哉！曼那吉爾，洗浴等池；苦哉！苦哉！寶車及麁惡歡喜雜林等，如是諸園苑，不復更遊戲；苦哉！苦哉！跛里耶多羅迦花，永不採摘，雜寶柔軟之地，永不履踐；苦哉！苦哉！天眾妓女，端嚴殊妙，常所侍衛，今相捨離。』天主，我見是已，心甚傷切，故來告白。」

[0129c06] 爾時帝釋天主，心悲愍故，往嗟韈曩法所，而告之言：「天子！云何而汝賢者宛轉於地，悲哀啼泣，說諸苦事，傷動見者？」

[0129c08] 時嗟襪曩法，忽聞是語，從地而起，整服肅容，合掌而立，白帝釋言：「天主！我今壽命唯餘七日。命終之後，墮閻浮提王舍大城，以宿業故而受猪身。天主，既受彼身，於多年中，食噉糞穢，我觀此苦，是故愁憂。」

[0129c14] 爾時帝釋天主，聞是語已，心甚悲愍，告嗟襪曩法天子言：「賢者，汝可誠心歸命三寶。應作是言：『歸依佛兩足尊，歸依法離欲尊，歸依僧眾中尊。』」時彼嗟襪曩法天子，以死怖故，畏傍生故，白帝釋言：「憍尸迦！我今歸依佛兩足尊，歸依法離欲尊，歸依僧眾中尊。」時彼天子，受三歸已，心不間斷，以至命終。

[0129c21] 諸天之法，下智有見，不能觀上。時帝釋天主，觀彼天子，生於何處，為生南閻浮提王舍大城受猪身耶？為不受猪身？盡彼天眼，觀之不見。又觀傍生鬼界，亦復不見；又觀娑訶世界人間，亦復不見；乃至四大王眾天，及忉利天，盡彼觀察，都不能見。

[0129c27] 爾時帝釋天主，既不見已，心生疑慮。於是帝釋往祇樹林，詣世尊所，頂禮佛足，退坐一面，白佛言：「世尊！彼嗟襪曩法天子，五衰現前，命在七日，宛轉在地，悲哀啼泣，說諸苦事，傷動見者。我時到彼，見此事已，而問之言：『云何賢者，悲啼懊惱，憔悴若此？』時嗟襪曩法，而告我言：『我今壽命，唯餘七日。命終之後，墮閻浮提，生王舍城，而受猪身，於多年中以諸糞穢而為食噉。』我聞此說，心極悲愍，乃告之言：『今汝賢者，欲脫斯苦，當歸命三寶。作如是言：「歸依佛兩足尊，歸依法離欲尊，歸依僧眾中尊。」』時嗟襪曩法，以死怖故，畏傍生故，而白我言：『我今歸依佛兩足尊，歸依法離欲尊，歸依僧眾中尊。』時嗟襪曩法，受三歸竟，而後命終。世尊，我今不知，彼嗟襪曩法，託生何處？」

[0130a14] 爾時世尊，以正遍知，告帝釋言：「憍尸迦！今嗟襪曩法天子，已生覩史多天，受五欲樂。」

[0130a16] 爾時帝釋天主，聞佛語已，歡喜踊躍，心意快然，諸根圓滿。即於佛前，說伽陀曰：

「若歸依於佛，　　彼不墮惡道，
　棄捨人身已，　　當獲得天身；
　若歸依於法，　　彼不墮惡道，
　棄捨人身已，　　當獲得天身；
　若歸依於僧，　　彼不墮惡道，
　棄捨人身已，　　當獲得天身。」

[0130a24] 復說伽陀曰：

「誠心歸命佛，　　彼人當所得，
　若晝若夜中，　　佛心常憶念；
　誠心歸命法，　　彼人當所得，
　若晝若夜中，　　法力常加持；
　誠心歸命僧，　　彼人當所得，
　若晝若夜中，　　僧威常覆護。」

[0130b02] 爾時帝釋天主說伽陀已，世尊印言：「如是如是。

「歸命佛法僧，　　定不墮惡道；
　棄捨人身已，　　當獲得天身。」

[0130b06] 爾時世尊說伽陀曰：

「若佛陀二字，　　得到於舌上，
　同彼歸命等，　　不虛過一生；
　若達磨二字，　　得到於舌上，
　同彼歸命等，　　不虛過一生；
　若僧伽二字，　　得到於舌上，
　同彼歸命等，　　不虛過一生。」

[0130b13] 又說偈言：

「佛法僧名若不知，　　彼人最下故不獲，
　輪迴宛轉而久處，　　如迦尸花住虛空。」

[0130b16] 佛說是經已，諸苾芻眾，天帝釋等，一切大眾，歡喜信受，作禮而退。

佛說嗟襪曩法天子受三歸獲免惡道經

【經文資訊】大正藏第 15 冊 No. 0595 佛說嗟襪曩法天子受三歸依獲免惡道經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，閻學新大德輸入／沈介磐大德校對，日本 SAT 組織提供，北美某大德提供，波羅提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA