力莊嚴三昧經卷下


隋天竺三藏那連提耶舍譯

[0719b05]  爾時，佛告智輪大海辯才童子言：「善男子！汝  見一切如來身不？」

[0719b06]  智輪童子即白佛言：「世尊！  我見。」

[0719b07]  佛問智輪：「汝言見者，所見何等？」

[0719b07]  智輪言：  「世尊！我見一切諸佛、如來。若恒河沙等所有  世界，於是國土亦見恒河沙等諸佛、如來，一
切皆於自剎土中各各說法；如是，第二及以  第三佛如是問，智輪童子亦如是答。」

[0719b11]  時佛復  更問智輪言：「善男子！汝見如來右手掌不？」

[0719b12]  智  輪言：「見。」

[0719b13]  佛言：「智輪！汝言見者，所見何等？」

[0719b13]  智輪  言：「世尊！我見一切諸佛、如來右手指掌各於  其剎等說諸法亦復如是。」

[0719b15]  「智輪童子！如是方  便，當知一切諸眾生等心意及法，此如來名，  一切眾生眼、色、耳、聲、鼻、香、舌、味、身、觸，此如來
色；此如來名、此色，名如來一切智、亦名一切  見。」

[0719b20]  爾時，智輪大海辯才童子白佛言：「世尊！如來  所說不可思議，多陀阿伽度微妙最大不可  思議如來境界。」

[0719b22]  佛言：「如是如是，智輪童子！  不可思議，多陀阿伽度微妙最大不可思議  如來境界。

[0719b24]  「智輪童子！我於阿說他樹下端坐  思惟阿耨多羅三藐三菩提，覺已得一切種  智。智輪童子！我發是心：『不可思議、微妙最
大不可思議，此是諸佛、如來境界。』

[0719b27]  「我於爾  時作是不可思議念已，從阿說他樹下而起，  不近、不遠，對於此樹一心諦觀，熟視不瞬，得
歡喜食離餘飲食；如是，逕於七日七夜見  阿說他菩提之樹。我此樹下如是坐已，一  切世間無能信佛得如來智、得自在智、得
不可思議智、得不可量智、得無等等智、得  不可數智、得阿僧祇智、得大智、得佛智、得  一切種智。

[0719c06]  「復次，智輪！對阿說他菩提之樹，  即彼處所有塔名為不瞬眼視，是我不可思  議之心見阿說他菩提樹下起眼不瞬，乃
至七日得歡喜食離餘食想，彼大支提常為  天人之所供養。智輪童子！如此方便，當知  即是不可思議諸佛、如來甚深境界。

[0719c11]  「復次，智  輪！汝今莫作如是思念，獨謂如來菩提覺已，  對阿說他以不瞬眼看於彼樹，得歡喜食離
餘飲食，七日夜住。智輪童子！慎勿如此起  於是心。何以故？過去一切十方諸佛、多陀  阿伽度、阿羅呵、三藐三佛陀——今已入於寂滅
涅槃——彼諸如來亦各坐於菩提樹下，坐已皆  得阿耨多羅三藐三菩提及一切種智，悉發  是心不可思議、最大不可思議、諸佛甚深如
來境界。彼佛亦各起如是心不可思議，彼菩  提樹——從樹下起至於餘處——以不瞬眼直視此  樹，得歡喜食離於餘食；七日夜住，亦復如  是。

[0719c23]  「智輪童子！若當來世一切十方諸佛、如  來亦菩提樹下坐，得阿耨多羅三藐三菩提  及得一切種智不可思議，乃至最大不可思
議如來境界。彼佛、如來亦發不可思議之心  念菩提樹，觀樹以起不瞬眼覩，得歡喜食  離餘食想；七日夜住，亦復如是。

[0719c28]  「智輪童子！  若今現在一切十方諸佛住世乃至說法，  彼佛、如來亦菩提樹下坐，得阿耨多羅三藐三
菩提及一切種智已，亦如是念，乃至最大不  可思議如來境界。彼佛、如來得不可思議心  已，從菩提樹下起，以不瞬眼觀菩提樹，得
歡喜食離餘飲食；七日夜住，亦復如是。」

[0720a06]  爾時，智輪大海辯才童子復白佛言：「世尊！云  何如來及一切佛、多陀阿伽度、阿羅呵、三藐三  佛陀，菩提樹下得阿耨多羅三藐三菩提及
一切種智已，作如是念不可思議亦如是  觀，對菩提樹不瞬眼視，得歡喜食離餘飲食，  或二七日住於是處？」

[0720a11]  佛告智輪童子言：「善男  子！非一切多陀阿伽度、阿羅呵、三藐三佛陀，  對菩提樹七日七夜不瞬眼住。智輪童子！有
諸佛、如來得阿耨多羅三藐三菩提，覺已乃  至入於無漏涅槃，於此時間不可思議、念佛  境界不可思議。智輪童子！此之方便，如是當
知：諸佛常念不可思議諸佛境界、最大不可  思議如來境界。」

[0720a18]  智輪童子復白佛言：「世尊！如  來、多陀阿伽度、阿羅呵、三藐三佛陀所有境界  多少云何？」

[0720a20]  佛告智輪：「諸佛境界依如一切眾  生境界。」

[0720a21]  智輪童子復白佛言：「世尊！一切眾  生境界多少？」

[0720a22]  佛告智輪：「如是一切諸佛境界，  此名一切眾生境界。又復，智輪！汝今當知：諸  佛境界及以一切眾生境界，此二境界是一
法界，無有差別。」

[0720a25]  智輪童子復白佛言：「世尊！  云何名佛？何者是法？」

[0720a26]  佛告智輪：「汝今當知：  一切眾生名為佛法。」

[0720a27]  智輪復問：「眾生何者？云  何是名佛？」

[0720a28]  佛告智輪：「眾生界者，當知此義  是佛境界。」

[0720a29]  佛告智輪：「我今問汝，隨汝意答。  云何名心？何因緣故如來得阿耨多羅三藐  三菩提？」

[0720b02]  智輪童子答言：「世尊！一切眾生自  體性故，多陀阿伽度、阿羅呵、三藐三佛陀。」

[0720b04]  爾時，世尊復更重問智輪童子言：「智輪！汝意  云何？汝知如來智慧云何？」

[0720b05]  智輪童子即答  佛言：「一切眾生境界知故，多陀阿伽度、阿羅  呵、三藐三佛陀智慧具足。」

[0720b07]  佛告智輪：「汝當知  此：如是方便，無量諸佛、如來境界與諸眾生  境界一種，若有一切眾生境界即佛境界。如
是，一切如來境界及以一切眾生境界，是一  境界，無二、無別。」

[0720b12]  爾時，智輪大海辯才童子白佛言：「世尊！如我  解佛所說義趣，知於諸佛不異眾生，一切眾  生亦即如來。」

[0720b14]  佛時印可智輪童子言：「善哉，善  哉。智輪童子！汝今善知如來語義。又亦曾於  過去無量恒河沙等佛、世尊所植眾德本、聞
佛所說微妙法門、日夜長修般若波羅蜜，恒  於生世得義辯才、得法辯才、得辭辯才、得  樂說辯才，為諸眾生問答無礙。」

[0720b20]  爾時，智輪大海辯才童子復白佛言：「世尊！云  何如來及諸菩薩摩訶薩等，能作如是，得如  來智、自在智、不可思議智、不可量智、無等
等智、不可數智、阿僧祇智、大智、佛智、一切  種智，達了覺知？」

[0720b24]  如是問已，佛即告言：「智輪童  子！我於般若波羅蜜中不亂心行。智輪童子！  以不亂心行般若故，菩薩摩訶薩能作如是
得如來智、自在智、不可思議智、不可量智、無  等等智、不可數智、阿僧祇智、佛智、大智、一  切種智，如是覺知。」

[0720b29]  智輪童子復白佛言：「世尊！  云何如來及諸菩薩摩訶薩等，於般若波羅  蜜中行，行已亦不捨想不想中行、亦非想  證？」

[0720c03]  佛告智輪：「此中菩薩摩訶薩等行般若  波羅蜜時，眼中行、色中行、耳中行、聲中  行、鼻中行、香中行、舌中行、味中行、身中行、
觸中行、意中行、法中行。」

[0720c06]  智輪童子言：「云何  眼中行、色中行、耳中行、聲中行、鼻中行、香  中行、舌中行、味中行、身中行、觸中行、意中  行、法中行？」

[0720c09]  佛言：「智輪！菩薩摩訶薩眼色中  行，當知此眼為色作礙；耳為聲礙、鼻為香礙、  舌為味礙、身為觸礙、意為法礙。」

[0720c11]  智輪言：「云  何眼為色礙，乃至云何意為法礙？」

[0720c12]  佛言：「智輪！  眼緣色故，心生歡喜、或生苦惱、或生捨受；  心取著故，起貪、瞋、癡，因緣和合，造身、口、意種
種諸業；造此業已，生於地獄、餓鬼、畜生、及  阿修羅、天、人六道為依止處。彼中眼、色果報  出生，受此報故，愚癡之人於當來世苦惱增
廣。如是去來循環不息，以是果故，眾苦不  斷。何以故？於流轉中不見出道。凡夫眾生  愚癡顛倒，不知如是耳因緣聲，乃至不知意  因緣法，廣說如上。

[0720c21]  「智慧之人應當至心諦  觀：『此眼，眼為是誰？何者是眼？』推覓眼義及  非眼義；如是，色義、色非色義，乃至耳、聲、鼻、香、
舌、味、身、觸、意、法義及非義，一切皆覓都無所  見。智者如是諦思惟已，眼義不見、非眼義亦  不見、眼非眼義一切不見，乃至色義不見、
非色義亦不見、色非色義一切不見；如是，耳、  聲、鼻、香、舌、味、身、觸、意、法，如是法義不見、非法  義亦不見、法非法義亦復不見。

[0720c29]  「時彼行人不  見眼、已離於眼義、亦復不見是眼非眼，不見  是色、不見離色、亦復不見是色非色；如是，耳
非耳、耳非非耳，聲非聲、聲非非聲，鼻非鼻、鼻  非非鼻，香非香、香非非香，舌非舌、舌非非  舌，味非味、味非非味，身非身、身非非身，觸非
觸、觸非非觸，意非意、意非非意，法非法、法非  非法。

[0721a07]  「又復，眼者不覺、非眼者亦不覺、眼非眼  亦不覺；如是，色不覺、非色亦不覺、色非色亦  不覺，耳不覺、非耳亦不覺、耳非耳亦不覺，聲
不覺、非聲亦不覺、聲非聲亦不覺，鼻不覺、  非鼻亦不覺、鼻非鼻亦不覺，香不覺、非香亦  不覺、香非香亦不覺，舌不覺、非舌亦不覺、舌
非舌亦不覺，味不覺、非味亦不覺、味非味亦  不覺，身不覺、非身亦不覺、身非身亦不覺，觸  不覺、非觸亦不覺、觸非觸亦不覺，意不覺、非
意亦不覺、意非意亦不覺，法不覺、非法亦  不覺、法非法亦不覺。

[0721a17]  「如是，捨離眼因緣故則  色不生，色不生故離眼及色，既離眼、色，則無  有愛及以不愛。如是，離於愛、不愛故，何處更
有愛、不愛生？離愛、不愛故，無和合；和合無故，  名為不著，亦名無礙，當知即是無障礙智。云  何名為無障礙智？無礙智者，無量一切眾生
眼，如是一切智眼，無量一切眾生色，如是  一切智色。如是，一切眾生眼者，一切智眼  者；一切眾生色者，一切智色者；此二種法
是一無異。此非覺故，如是，耳、聲、乃至鼻、香、舌、  味、身、觸、意、法一切不生。因緣離故則無有愛；  無有愛故，法中不行；法不行故，故無障礙；離
障礙故，無有染著；無染著故，是故離障；以離  障故，無礙智生。智因緣故，無量一切眾生心，  如是一切智心，無量一切眾生法，如是一切
智法；如是，一切眾生心、一切智心，如是一  切眾生法、一切智法，此二種法是一無異。

[0721b04]  「智  輪童子！般若波羅蜜中如是行，非想中行、亦  非離想中行，非想中證、亦非離想中證。智輪
童子！此名一切眾生心、一切眾生法、一切智  心、一切智法平等智相。」

[0721b09]  爾時，智輪大海辯才童子白佛言：「世尊！無生  法者，如來眼、耳、鼻、舌、身、意，此六種識，其義云  何？」

[0721b11]  佛告智輪言：「無生者，眼識等空，本無有物。  其中推覔一箇物無，是故不生；以不生故，故  空無物。

[0721b13]  「智輪童子！譬如虛空本來不生，不  生故，無滅；滅無故，無物；可離故，名虛空。如  是，一切眾生、一切眾生法亦不生；不生故，
無滅；亦無離物故，一切眾生、一切眾生法  猶如虛空，一種無異。

[0721b17]  「智輪童子！一切眾生、一  切眾生法猶如虛空，不生、不滅，不動、不亂，非  彼、非此，不染煩惱、非寂滅離。如是，不生、不滅，
不動、不亂，非彼、非此，不染煩惱、非寂滅離，非  一、非異，虛空如是。

[0721b21]  「智輪童子！一切眾生、一切  眾生法，不生、不滅，非動、非亂，非彼、非此，不染  煩惱、非寂滅離。如是，過去、當來、現在諸佛、如
來，非生、非滅，不動、不亂，非彼、非此，不染煩  惱、非寂滅離。此名法住、亦名法行，如如非  異、如如非不異，如如湛然常住，無有遷動，同  一法界。」

[0721b28]  爾時，智輪大海辯才童子復白佛言：「世尊！幾  許如來已過於世？」

[0721b29]  佛告智輪童子：「如恒河沙  等。」

[0721c01]  智輪又問：「幾許如來當來出生？」

[0721c01]  佛言：  「智輪！如恒河沙。」

[0721c02]  智輪又問：「幾許如來現在說  法？」

[0721c03]  佛言：「智輪童子！亦如恒河沙等。」

[0721c03]  智輪童子  重白佛言：「世尊！過去如來已入涅槃，實難再  覩；當來諸佛未出世間，不可預見；現在世尊
正住教化，未入涅槃。彼佛如如，非異如如、非  不異如如，常恒、常常、住不異法，其義云何？」

[0721c07]  作  是問已，佛答：「智輪！此是佛智。智輪！當知如  是言說是世間法、非第一義。真如法中有是  言說，亦非言說所可覺知，是佛智力之所知
覺。智輪童子！此名佛智。

[0721c11]  「云何力智？如一切  眾生平等故，一切法平等；一切法平等故，一  切眾生平等如如。不異如如、非不異如如，此
名菩薩摩訶薩第一如來力；是力因緣故，處、  非處如實知。云何名為是處、非處？有因緣處  此名為處，離於因緣是名非處。

[0721c16]  「又復，智輪童  子！於汝意云何？如過去世已皆盡滅，不可得  見、不可得知；過去眾生造三業行亦復過去，  為有、為無？」

[0721c19]  智輪童子答佛言：「有。」

[0721c19]  佛告智輪：  「汝意云何？當來世中諸法未生，不可得見、不  可得知、無有一物。彼當來中三種行業眾生  有不？」

[0721c22]  智輪童子答佛言：「有。」

[0721c22]  佛告智輪：「汝意  云何？現在世中現有眾生可見、可知，彼三業  行眾生有不？」

[0721c24]  智輪童子答佛言：「有。」

[0721c24]  佛告：「智輪！  云何為有？」

[0721c25]  智輪童子言：「世尊！過去之世雖  復滅謝，然諸眾生所造三種業行不亡；又復，  當來雖復未有、未生、未見，不覺、不知，以因緣
故，未來世中有三業行；今現在世因緣起  故、眾生生故、三業作故，如是種種有諸業  行。」

[0722a01]  佛言：「如是。智輪童子！過去世中一切種智  故，有過去佛；當來世中一切種智故，有當來  佛；現在世中一切種智諸因緣故，現在有佛。

[0722a04]  「又復，云何是處、非處離依止故，無處、非處？」

[0722a04]  佛  言：「智輪童子！於汝意云何？如過去虛空悉皆  盡滅，無去、異去？」

[0722a06]  智輪童子言：「不也。世尊！何  以故？離依止故，過去虛空，處、非處盡故、不  淨故、不異故、不動不動法故。」

[0722a08]  佛言：「智輪  童子！於汝意云何？如當來虛空未生、未覩、不  見、不記？」

[0722a10]  智輪童子言：「不也。世尊！何以故？如  是離依止故，處、非處當來不異去，不動不動  法故。」

[0722a12]  「如是，現在虛空不盡、不異、不滅、不動不  動法。智輪童子！如是，過去諸佛、如來不依
止故，不盡、不去、不異、不滅、不動不動法；如是，  當來諸佛、如來不依止故，未生、未有、亦非相  隨和合而有非餘處、有非動非動法；如是，
現在諸佛、如來住真實行，了達見常，常住不  動，是處、非是處如實悉知。

[0722a18]  「智輪童子！菩薩  摩訶薩當知：此名諸佛第一處力，是力因緣，  佛智所覺。」

[0722a20]  智輪童子復白佛言：「世尊！一切  世間無有能信如來此事。又，佛種智猶如虛  空，一種無異，不生、不老，不死、不亂，非當來生、
非煩惱、非寂滅。法界體性真實中住，如如平  等，此如是法。佛轉法輪，見諸眾生生、老、病、  死，故彼處生煩惱寂滅業因、業果。」

[0722a25]  作是問  已，佛答智輪童子言：「如是如是。智輪童子！一  切世間無有能信、真實難信，此中唯獨如來
證知，又不退轉諸大菩薩摩訶薩等，曾於過  去無量佛所植眾德本乃能信此。智輪童子！  此處如是，最大難信。若有如來阿耨多羅三
藐三菩提覺已如來智、自在智、不可思議  智、不可量智、無等等智、不可數智、阿僧祇  智、大智、佛智、一切種智，智輪童子！此名如
來，一切世間不可信。如虛空無有異，一切眾  生一切法。如來說法及轉法輪說於有生，其  中亦無有生可說；說於老事亦無有老、說於
患事亦無有患、說於死事亦無有死、說於漏  事亦無有漏；說非彼生、非彼生事亦復是無；  說染煩惱，染事亦無；說於寂滅，寂滅亦無；說
於涅槃，亦無眾生入涅槃者。智輪童子！此是  如來，一切世間叵信、難信。

[0722b12]  「一切眾生本無有  名，假名故說；本無言語，假說置言；本無文字，  假立文字。何以故？文字句說，一切世間種種
差別能得知故，智輪童子！是一切法名字句  味，一切先無今假說有。智輪童子！如來法  輪亦復如是，先無今有。

[0722b17]  「智輪童子！諸佛、如來  轉於法輪，為二大事因緣故轉。何者是二大  事因緣？如來世尊轉法輪時，一、眾生加，二  者、法加。

[0722b20]  「智輪童子！於汝意云何？眾生有生，  此可說不？」

[0722b21]  智輪童子言：「不也。世尊！」

[0722b21]  時佛復告  智輪童子：「於汝意云何？若諸眾生是不生者，  法是可生，可說以不？」

[0722b23]  智輪童子言：「不也。世尊！」

[0722b24]  佛告智輪童子：「眾生名離因緣，眾生相亦非  生；眾生相非生故，一切法、一切法相亦復不  生，此不生法名一切智。以是一切智慧力故，
聞於釋迦如來名已，此三千大千世界六種  震動；當於是時十方一切諸佛剎土悉皆震  動，如是世界諸佛眾中出，大蓮華各各遍覆。

[0722c01]  「智輪童子！無量一切眾生眼如是一切智眼、  無量一切眾生色如是一切智色。如是，一切  眾生眼，一切智眼；如是，一切眾生色，一切智
色；此之二種當知是一非二。

[0722c04]  「法界如是，一  切眾生受、一切眾生想、一切眾生行、一切眾  生識、一切眾生名，此名如來名。無量一切眾
生色入於色陰，名如來色，此色名一切智、亦  名一切見、亦名一切識、一切智。是故，一切  種智不取智相、亦不著智，是名一切智、亦  名一切識、亦名一切見佛眼。

[0722c10]  「如是，見一切色  亦不取相：『我眼能見彼。』如是，色乃至心法、識  亦如是，如來不作是念：『是非識。』不如是念：『是
我識。』何以故？眼非覺故、色非覺故，亦非  覺事，乃至非覺心故、非覺法故。一切眼見事，  如來見者一切知見；耳中一切響應者，一切
聲聞；鼻中一切氣熏者，一切香嗅；舌中一切  甞者，一切味知；身中一切摩觸者，一切覺知；  意中一切識緣者，一切法得。

[0722c18]  「又復，如來如是  念者：『眼中一切諸色皆見、眼中一切諸聲皆  聞、眼中一切諸香皆嗅、眼中一切諸味皆甞、
眼中一切諸觸皆覺、眼中一切諸法皆緣。』如  是，智輪！如來心中一切色見、一切聲聞、一  切香嗅、一切味甞、一切觸覺、一切法緣，一切
眾生順故，一切種智能如是作智因緣故。智  輪童子！如是方便，當知如來亦一切智、亦  一切見、亦一切識。」

[0722c27]  爾時，智輪大海辯才童子白佛言：「世尊！如我  解佛所說義趣，眼亦如來一切種智、色亦
如來一切種智；如是，耳、聲、鼻、香、舌、味、身、觸、意、  法亦悉如來一切種智。是故，如來一切識、一  切見、一切智。」

[0723a03]  爾時，佛告智輪大海辯才童子言：「善男子！汝  見如來一切身、一切智、法平等智，何者是  因緣？菩薩摩訶薩一切眾生眼智、眼煩惱智、
眼寂滅智、眼煩惱寂滅智，耳智、耳煩惱智、耳  寂滅智、耳煩惱寂滅智，鼻智、鼻煩惱智、鼻寂  滅智、鼻煩惱寂滅智，舌智、舌煩惱智、舌寂滅
智、舌煩惱寂滅智，身智、身煩惱智、身寂滅  智、身煩惱寂滅智，意智、意煩惱智、意寂滅  智、意煩惱寂滅智。」

[0723a11]  佛說是經已，一切比丘、一  切菩薩，天、人、阿修羅、乾闥婆一切大眾，聞佛  說法，歡喜奉行。

力莊嚴三昧經卷下

* * *

【經文資訊】大正藏第 15 冊 No. 0647 力莊嚴三昧經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
