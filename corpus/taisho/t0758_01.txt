佛說諸行有為經


西天中印度摩伽陀國那爛陀寺  三藏傳教大師賜紫沙門臣法天  奉　詔譯

[0600b11]  如是我聞：

[0600b11]  一時，世尊在舍衛國祇樹給孤獨  園，與大苾芻眾千二百五十人俱。

[0600b13]  爾時，世尊告苾芻眾言：「苾芻！一切行遷流，如  幻不實、不得久住、無有定相、是顛倒法。苾芻！
乃至一切行，垢盡無染離一切垢。一切眾生，  乃至蠕動及部多等，至壽命盡決定殞滅；若  彼無生即當無滅。若彼長者、婆羅門、剎帝利
種族，殊勝豪貴自在財富，無量金銀珍寶及  諸受用，無所乏少；雖有父母眷屬、親姻知識、  吏民僮僕皆悉具足，至壽命盡亦無能免。又
復剎帝利授灌頂已，為大國王得大自在，有  大力勢，人民無量，大地國土皆悉降伏，至壽  命盡亦復無免。又彼仙人林中，諸修行者不
貪於味，食諸菓實；又復遠離菓實修諸苦行，  至壽命盡亦復無免。

[0600b25]  「又彼修諸十善，得生四  大王天、忉利天、夜摩天、覩史多天、樂變化  天、他化自在天；又復修行禪定，得梵身天、梵
輔天、大梵天，得少光天、無量光天、極光淨  天，得少淨天、無量淨天及遍淨天，得無雲  天、福生天、廣果天、無想有情天。又彼阿那
含得無煩天、無熱天、善現天、善見天、色究  竟天。又彼厭礙色身，修無邊虛空三昧等，得  生空無邊處、識無邊處、無所有處、非想非非
想處。彼等諸天，雖復殊勝，非彼不生，亦復殞  滅。

[0600c06]  「若彼三界漏盡，已作所作，遠離重擔，逮  得己利，盡諸有結，得阿羅漢，雖復此身亦當  棄捨。又彼刀兵劫，自修一身處於寂靜，悟
諸因緣得中乘證，號辟支佛；雖復此身亦當  棄捨。乃至如來、應、正等覺，十力廣大，四智圓  明，說法無畏，正師子吼，歷無數勤勞得那羅  延身，亦復棄捨。

[0600c12]  「諸苾芻！所謂如彼窯師造作  坏器、盆甕之類，雖復有成，定從破壞；又如菓  熟自當墮落，生滅之法亦復如是。諸苾芻！
一切有情乃至部多，一切含識至壽命盡，無  免斯者。如無有生，即當無滅。」復說偈言：

「如來天中天，　　說是無常法，  
如坏器不堅，　　終趣於破壞。  
同菓熟自落，　　有情命如是，  
苾芻今當知，　　生滅宜應怖。」

[0600c21]  爾時，世尊說是經已。諸苾芻眾一心信受，歡  喜奉行。

佛說諸行有為經

* * *

【經文資訊】大正藏第 17 冊 No. 0758 佛說諸行有為經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jaero Chen 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
