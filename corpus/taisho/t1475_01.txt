沙彌尼離戒文  (沙彌尼戒經)
東晉失譯

[0938b16]  善女人字某言：某所受穢惡之身，充弊人流  不堪下行。剋己自悔，願為弟子，受持正戒終  身奉行。

[0938b19]  用何等故作沙彌離？用歸命佛、歸命法、歸命  比丘僧故。用剃頭、被袈裟故。幾戒？沙彌離  有十戒。

[0938b22]  一、盡形壽不得殺生，不得教人殺生。

[0938b23]  二、盡形壽不得盜，不得教人盜。

[0938b24]  三、盡形壽不得婬，不得教人婬。

[0938b25]  四、盡形壽不得嫁，不得教人嫁。

[0938b26]  五、盡形壽不得妄語，不得教人妄語。

[0938b26]  六、盡形  壽不得歌舞，不得教人歌舞，不得彈箏吹  笛。

[0938b29]  七、盡形壽不得著香華脂粉，不得教人著脂  粉。

[0938c02]  八、盡形壽不得於高好刻鏤床上臥，不得教  人作好床臥。

[0938c04]  九、盡形壽不得飲酒，不得教人飲酒。

[0938c05]  十、盡形壽過日中不得復食，不得教人食。

[0938c06]  威儀七十事。

不得著繒綵衣，　　不得作綵衣與人，  
不得惡口相調，　　不得教人作不急語。

[0938c09]  不得與優婆夷相看形體大笑。

[0938c10]  不得於避處裸形自弄身體。

[0938c11]  不得照鏡摩抆面目畫眉。

[0938c12]  不得瞋恨羞慚恚語。

[0938c13]  不得思念與男子共交會問優婆夷何如。

[0938c14]  不得坐毛綿上。不得著鞾履，不應作履。

[0938c15]  不得貪家錢財強索人物。

[0938c16]  不得坐他婦女床上開器視衣，言是好彼醜。  十六以上應作沙彌離。素無瑕穢貞良完具  無所毀辱，父母見聽乃得為道。素不貞良，不
應為道。石人匿病，不應為道。

[0938c20]  不得與比丘僧同室宿。不得共坐。不得相形  笑。不得臥沙彌離衣被中。不得錯法衣共器  誤著僧衣。不得手授男子物。設欲與物，當置
著地却使取之。不得與優婆夷露浴。不得獨  至僧房問義。不得說浴事。不得笑經語。不  得左右顧視。不得手據机上。

[0938c26]  受經有五事：當與長老尼共行；去坐六尺；長  跪；但得問義；當識句逗。

[0938c28]  省師病有四事，有親應得省：三人共行；去床  六尺；長跪問訊語訖應去，不得論事。

[0939a01]  夜臥有五事：當頭輸佛；當傴臥不得申脚；  不得仰向頻申；不得袒裸自露；不得手近不  淨處。

[0939a04]  至檀越家有五事：當先到精舍禮佛；次禮師  僧；優婆夷請乃應入；當報師僧；直視六尺當  獨坐床。

[0939a07]  止檀越家，有五事不應法：不得至婦女房中  語戲；不得至竈下坐食；不得與婢共私語；不  得獨至舍後、不得與人共上廁；不得上男子  廁上。

[0939a11]  入浴室有五事：不得與優婆夷共洗；不得與  婢使共洗；不得與小兒共洗；不得取他成事  水；不得自視形體隱處。

[0939a14]  燒香有五事：不得左右遠視；不得獨與優婆  塞共燒香；不得獨與婢使；不掣脚；不得背  像。

[0939a16]  朝起有五事：先當清淨却著法衣；先禮經  像；却禮師僧；去六尺問訊；却行出戶。

[0939a17]  師與語  有五事：問經戒義不知當請；若見責當即自  悔過；不得覆藏；不得自理；不得惡眼視師。

[0939a20]  浣衣有四事：當於屏處當長跪；當棄惡水於  屏處，不得於人道徑中；當待燥燥應収；不  得令墮地。

[0939a23]  行道有五事：當與三人共行；當與大尼共  行；若當與優婆夷共行；當視前六尺；當著法  衣。

[0939a25]  師云：「女人受性，大出雜態姿則憙好婬  泆無禮，故為女人。今以自覺，得蒙釋迦文  佛大恩，普三界開視道地得值法，其有自識
本行，歸念佛者少。

[0939a29]  「佛言：『觀見人間，上至二十八天、下至十八地  獄，皆苦無樂。』故結戒以訓後生。佛告諸弟子：
『為道至難，尠能去家斷絕六情。受佛重戒捐  棄愛欲，有其然者少。』

[0939b04]  「佛告諸弟子：『汝慎莫妄度沙彌離。女人姿  態難保悅在，須臾以復更生惡意。譬如水泡  一起一滅，無有常定。能見人根、觀其大行，見
其宿罪今以盡度便得道者，急當度之。自非  菩薩阿羅漢，不可度尼。』」

[0939b09]  除覲說戒節度。

[0939b10]  維那先具舍羅籌、香火、戒文。淨掃除精舍，却  鳴揵槌，燒香禮佛唄呪願意，呪願鬼子母。  各便就坐，整法服叉手靜默。維那便行香火
人。各說一偈。維那在戶裏三唱：「白衣出，除覲  布薩竟。」三彈指令白衣遠去，莫令聞說戒。音  聲訖開戶，維那唱言：「靜坐除覲默，今布薩。」亦
三過唱訖。便維那捉籌，上座尼前長跪，布  薩人與一籌，亦自取訖，便還斂籌，別著一  處。還取未布籌手捉，從上座尼前問：「誰脫不
受籌？未得者便當言未，已得者當默。」訖竟，維  那數籌有幾人，數知少多。維那唱言：「除覲等  若干人，隨年號月，十五便言十五日，月盡便
言三十日，於某州某郡某縣某檀越精舍中  說戒。願持說戒功德，歸流大檀越眷屬一切  安隱，命過者生天人中增益功德，十方厄難
普使解脫。」各呪願訖，維那長跪上座尼前，  請能說戒人令說戒，復請一人三唄讀經。讀  經竟唄，唄訖，上座普呪願，下座尼皆長跪受
呪願。維那唱：「皆共禮佛。」禮般若訖，下坐尼皆  禮大尼訖，便維那長跪唱言：「隨所安。」

[0939c01]  請說戒、讀經人共別坐一床上。

沙彌尼離戒文

[0939c03]  按此戒名，國本、宋本及《開元錄》皆云沙彌  尼離戒文。丹本即云「沙彌尼雜戒文」。今撿  正文，諸本皆非。何則？按此譯之「離」字，與他
譯之「尼」字，但梵音楚夏耳。曾不是沙彌尼  之離戒文，亦不是沙彌尼之雜戒文。並乖  正文，故今可直云「沙彌離戒文」乃正耳。然
無所據，不敢即正。直書其意，以待好古雅  正君子焉。

* * *

【經文資訊】大正藏第 24 冊 No. 1475 沙彌尼離戒文  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
