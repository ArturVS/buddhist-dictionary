龍王兄弟經


吳月支優婆塞支謙譯

[0131a13]  聞如是：

[0131a13]  一時佛在舍衛國祇洹阿難邠低阿  藍。時有無央數比丘僧，皆阿羅漢也。

[0131a14]  阿難  邠低至佛所，作禮，却坐。

[0131a15]  佛言：「人當布施、持  戒、忍辱、精進、禪定、智慧。」

[0131a16]  阿難邠低聞之歡喜，  即起白佛：「明旦請佛及比丘僧降德到舍，設  麁食。」佛默然。阿難邠低繞佛三匝而去。

[0131a18]  佛  告比丘僧：「旦日當上天投日中下，會阿難邠  低舍。」

[0131a20]  佛如伸臂頃，即住虛空中。羅漢名須  檀，正衣服，於虛空中，長跪白佛：「我恒上下，  未甞冥如今日也。」

[0131a22]  佛言：「有兩龍王，瞋恚作  變，吐氣為雲故也。」

[0131a23]  復有羅漢名愛波，白佛：  「欲行止之。」

[0131a24]  佛言：「此龍大有威神。汝行者，必當  興惡意，出水沒殺天下人民。」

[0131a25]  摩訶目揵連  復正衣服，長跪虛空中問佛：「今日以冥，不復  見須彌山帝釋宮殿下已質樹子。」

[0131a27]  佛言：「有兩  龍王，一名難頭，二名和難，大瞋恚言：『何等  沙門欲飛過，摩我頭上？』龍身繞須彌山七
匝，以頭覆其上，吐氣出霧故冥。」

[0131b01]  目連白佛：「欲  往訶止之。」

[0131b02]  佛言：「大善！」目連繞佛三匝而行。

[0131b03]  釋提桓因從八萬八千玉女，於後園相娛樂。  目連先過其所，天帝迎之，稽首作禮。相問  訊已，乃到龍所。兩龍見之，大怒，便變化出
煙，須臾復出火。目連以佛意，亦變化出烟  必繞兩龍三重。稍前分身入兩龍身中，右目  入，左目出；左目入，右目出；右耳入，左耳出；
左耳入，右耳出；復入右鼻，左鼻出；入左鼻，  右鼻出，飛入其口中。兩龍謂目連在其腹  中也。目連亦復作龍身，繞兩龍十四重，以
頭覆須彌及兩龍。兩龍於下悚慄，延動須彌  山，以尾搏扇海水，百獸震怖。

[0131b13]  佛遙告目連：  「此龍今當能出水沒壞天下。汝且須止！」

[0131b14]  目連  言：「我從佛聞知此法。我有四神足，當信持  行之。我能取是兩龍及須彌山，著掌中跳過  他方天下；亦能取劑磨須彌山，令碎如塵；
復能磨須彌山及下地，令萬民不覺之。」

[0131b18]  兩  龍恐懼，稽首。目連復沙門身。兩龍化作人，  為目連作禮悔過。目連將至佛所。

[0131b20]  兩龍言：  「我迷狂惑，不知尊神，觸犯雷震，哀原其罪！」  便受五戒而去。

[0131b22]  阿難邠低到精舍，索佛及比  丘僧，了不見一人，便長跪白佛：「飯具以嚴  辦，佛可自屈。」

[0131b24]  佛即下到其舍。飯已，阿難邠  低言：「我求佛不見。佛從何所來？」

[0131b25]  佛言：「目連  與兩龍王共諍，適從天上來下。」

[0131b26]  問：「誰勝者？」

[0131b27]  佛言：「目連。」

[0131b27]  阿難邠低言：「善哉！善哉！此龍乘  戒堅強，失之毫數，罪至於龍，威神尊重。目  連迺臣伏之乎！我從今日始，請佛及比丘僧
宣揚目連功德。」

[0131c01]  佛呪願迦羅越阿難邠低：「汝  前後飯食得道人，善鬼神當擁護汝家，皆令  安隱。」

[0131c03]  阿難邠低作禮而去。

龍王兄弟經

* * *

【經文資訊】大正藏第 15 冊 No. 0597 龍王兄弟經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，日本 SAT 組織提供，北美某大德提供，釋振溥法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
