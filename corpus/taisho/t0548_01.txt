佛說金光王童子經

西天譯經三藏朝散大夫試鴻臚  少卿明教大師臣法賢奉　詔譯

[0853b15]  如是我聞：

[0853b15]  一時，佛在迦毘羅城儞也  (二合)  誐嚕馱  林精舍。時釋族中有一童子名金光王，色相  端嚴身肢圓滿，光明晃耀由如日月，聰明殊
異俊利過人，尊重自然精勤匪勵，師友耆耄  用律其心，富有一切異寶珍玩；雖常受用而  不貪著，與自眷屬嬪嬙伎女千五百人，常處宮  中受其快樂。

[0853b21]  時彼童子，忽於一日聞人說言：  「世尊往昔為見三界輪迴苦惱，捨輪王位出  家苦行，佛道圓滿，坐於樹下降四種魔，證無
上覺。」童子聞已，心大歡喜，即將眷屬及與侍  從，前後圍繞往詣佛所。

[0853b25]  望精舍門除去憍慢，  與諸眷屬徒步趨進，既至佛所，合掌頂禮，而  歎佛曰：「如來之身由如金山，復如寶幢眾寶
嚴飾，面如秋月，圓滿清淨三十二相、八十種  好，光明遠照由如千日，尊貴吉祥大智精進，  具大功德福慧雙備。知一切法，斷一切疑，具
一切智為人天師，是三界父救諸有情，現於  世間見者歡喜。」

[0853c03]  是時，童子作此讚已，旋繞三  匝禮佛雙足，却坐一面欲聞妙法，又復起心：  「我生王宮有斯福報？具大力勢因果云何？」

[0853c05]  爾  時，世尊知金光童子心中所念，及在會眾願  欲聞法，便為廣說十二因緣及四聖諦。初中  後善言辭巧妙，其義深遠純一無雜，具足清
白梵行之相。演是法已，復說金光童子本生  因果報應之事。謂童子曰：「往昔過去九十一  劫，有毘婆尸如來、應供、正遍知、明行足、善逝、世
間解、無上士、調御丈夫、天人師、佛、世尊，出於世  間，說法教化利樂眾生，作佛事已，即趣涅盤。

[0853c14]  「時有一人種田為業，雖復勤苦而常不足，然  於眾善好樂修習，於身口分減積財賄，作毘  婆尸像以用供養，所獲果報我今說之。

[0853c16]  「諸苾  芻！彼田業人所獲之福，於百千生為轉輪聖  王王四天下，乘空飛行具足七寶，得大自在  身放光明，生生之中受最上樂。受此福已，又
生六欲天中為彼天主，經百千生受大快樂；  又百千生為梵天王，百千生為淨光天主；百  千生為四無色界主，於如是時受天妙樂，後
降人間生剎帝利、婆羅門、毘舍之族，常處王  位得大自在。

[0853c24]  「諸苾芻！今此童子從天界來，又  生王宮，先作福業無能侵損，亦無墮落，後獲  無漏證於寂滅。

[0853c26]  「諸苾芻！其造像人即金光童  子是，所有因果我已說之。又復有人，或以玻  胝迦寶或末尼寶，或金或銀或鍮或銅，乃至
木石或象牙等，鑄寫雕鏤作佛形像；或有舍  利或無舍利，或短或長或大或小，乃至香泥  印作佛像，且致如是造像果報。

[0854a02]  「諸苾芻！若有  善男子、善女人，以所造像，隨得一種志心清  淨，以妙香水如法沐浴，所獲功德我今說之。  是善男子、善女人捨身受身，
常  於剎帝利、婆羅  門、毘舍、首陀上族中生，福德圓滿人相具足，  得宿命智獲善眷屬。至於奴婢、車馬、珍寶、財  物，一切受用無不具足。一切眾生為依為主，
見者歡喜言皆隨順，諸佛、菩薩、辟支佛、阿羅  漢恒常憶念，凡所願求一切皆得。

[0854a10]  「諸苾芻！是  人福蘊尚不能喻，何況造像。至於嫉妬憎愛  貪瞋癡等，一切煩惱速得解脫，漸漸修行證  無上覺。」

[0854a13]  爾時，世尊重說偈言：

「我於滅度後，　　若男若女等，  
用眾寶造像，　　妙香水沐浴，  
又以適悅華，　　志心而供養。  
於後生生中，　　感得端嚴報，  
一切諸眾生，　　瞻仰而無足，  
獲種種果報，　　尊貴及快樂。  
以此餘善業，　　遠離諸煩惱，  
癡暗雲翳除，　　如月住虛空。  
後復承勝力，　　往生於天界，  
作天之主宰，　　百劫受快樂。  
於彼壽命盡，　　下生為輪王，  
色相如天身，　　福德而殊勝，  
七寶恒隨逐，　　有神通自在，  
巡遊四洲境，　　一切得隨心，  
後入於聖道，　　乃至證涅盤。  
又復有眾生，　　得遇於佛塔，  
中有設利羅，　　細與微塵等，  
是人心歡喜，　　作種種供養，  
當獲大福聚，　　如前等無異。  
如來變化身，　　普遍於三界，  
是人供養福，　　所感諸果報，  
乃至得名稱，　　亦遍於十方。  
身色如真金，　　光明恒晃耀，  
於天上人間，　　受無量快樂。」

[0854b09]  爾時，金光童子聞佛廣說微妙法已，及聞往  昔因緣果報，乃於眷屬心無戀著，厭離富貴  棄捨快樂，於正法中求欲出家。

[0854b11]  佛即應時度  為沙門，尋便證得阿羅漢果，所將眷屬亦於  坐中皆證道果。

[0854b14]  佛說是經已，金光童子并諸眷屬及在會眾，  歡喜信受，禮佛而退。

佛說金光王童子經

* * *

【經文資訊】大正藏第 14 冊 No. 0548 佛說金光王童子經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
