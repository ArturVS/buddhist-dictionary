佛說十吉祥經

失譯人名今附秦錄

[0077b15] 如是我聞：

[0077b15] 一時，佛在羅閱祇耆闍崛山中，與大比丘眾千二百五十人、菩薩五千人俱。

[0077b16] 爾時，世尊與無央數百千人，前後圍遶而為說經。

[0077b18] 時大會中有一大士，名離垢蓋，承佛威神，即從座起，偏袒右肩，右膝著地，叉手合掌，前白佛言：「今可現有諸佛世尊如來、至真、等正覺，若有善男子、善女人求佛道者，聞其名號受持讀誦，疾得不退轉於無上正真道？」

[0077b22] 佛告離垢蓋太士：「善哉！善哉！族姓子乃能作是問，多所利益。

[0077b24] 「有，族姓子！東方去此度一恒沙數諸佛世界，有世界名方莊嚴，其剎有佛，名大光耀如來、至真、等正覺，今現在說法。

[0077b27] 「復有，族姓子！東方度二恒沙數諸佛世界，有世界名諦勝諸勝，其剎有佛，名慧燈明如來。有世界名金剛，其剎有佛，名大雄如來。有世界名淨尊住，其剎有佛，名無垢塵如來。有世界名金光明，其剎有佛，名上像幢十蓋王如來。有世界名大威神，其剎有佛，名威神自在王如來。有世界名香熏，其剎有佛，名極受上影王如來。有世界名寶嚴，其剎有佛，名內寶如來。有世界名海燈明，其剎有佛，名大海如來。有世界名十力燈明，其剎有佛，名十力現如來。當知，離垢蓋！若善男子、善女人求佛道者，恒邊沙剎滿中七寶持用布施如來、正覺，若善男子、善女人，聞此佛名受持諷誦執在心懷，於大眾中為人廣說，此之功德過前功德。」

[0077c12] 重欲解義，而說偈言：

「如恒邊沙，　　諸佛世界，　　滿中七寶，
　持用布施，　　若有得聞，　　諸佛名號，
　信樂不忘，　　功德過前。

「若聞諸佛名，　　諷誦莫忘失，
　其人不宜疑，　　言我不成佛。
　六通無窮盡，　　至于無數劫，
　其身當金色，　　相好以莊嚴。
　若持佛名號，　　過於十億劫，
　疾得成正覺。」

[0077c22] 佛說經竟，離垢蓋大士、諸菩薩等，天龍、鬼神及世間人，咸皆歡喜頂受佛教。

佛說十吉祥經

【經文資訊】大正藏第 14 冊 No. 0432 佛說十吉祥經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，閻學新大德輸入／Gamblers 大德校對，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA