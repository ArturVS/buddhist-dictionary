景教三威蒙度讚
無上諸天深敬歎　　大地重念普安和  
人元真性蒙依止　　三才慈父阿羅訶  
一切善眾至誠禮　　一切慧性稱讚歌  
一切含真盡歸仰　　蒙聖慈光救離魔  
難尋無及正真常　　慈父明子淨風王  
於諸帝中為師帝　　於諸世尊為法皇  
常居妙明無畔界　　光威盡察有界疆  
自始無人嘗得見　　復以色見不可相  
惟獨絕凝清淨德　　惟獨神威無等力  
惟獨不轉儼然存　　眾善根本復無極  
我今一切念慈恩　　歎彼妙樂照此國  
彌施訶普尊大聖子　　廣度苦界救無億  
常活命王慈喜羔　　大普耽苦不辭勞  
願捨群生積重罪　　善護真性得無繇  
聖子端任父右座　　其座復超無  �  高  
大師願彼乞眾請　　降栰使免火江漂  
大師是我等慈父　　大師是我等聖主  
大師是我等法王　　大師能為普救度  
大師慧力助諸  羸  諸目瞻仰不暫移  
復與枯燋降甘露　　所有蒙潤善根滋  
大聖普尊彌施訶　　我歎慈父海藏慈  
大聖謙及淨風性　　清凝法耳不思議

大秦景教三威蒙度讚一卷

尊經

[1288b29]  敬禮妙身皇父阿羅訶　應身皇子彌施訶  證身盧訶寧俱沙　　已上三身同歸一體

[1288c02]  瑜罕難法王　盧伽法王　摩矩辭法王  明泰法王　牟世法王　多惠法王　景通  法王　寶路法王　千眼法王　那寧逸法  王　珉艶法王
摩薩吉思法王　宜和吉  思法王　摩沒吉思法王　岑穩僧法王  二十四聖法王　憲難耶法王　賀薩耶法  彌沙曳法王　娑羅法王　瞿盧法王  報信法王

[1288c10]  敬禮常明皇樂經　宣元至本經　志玄安樂  經　天寶藏經　多惠聖王經　阿思瞿利  容經　渾元經　通真經　寶明經　傳化  經　罄遺經　原靈經
述略經　三際經  徵詰經　寧思經　宣義經　師利海經  寶路法王經　刪河律經　藝利月思經  寧耶  [這-言+(手*頁)]  經　儀則律經　毘遏啟經　三
威讚經　牟世法王經　伊利耶經　遏拂  林經　報信法王經　彌施訶自在天地經  四門經　啟真經　摩薩吉斯經　慈利  波經　烏沙那經

[1288c21]  (謹案諸經目錄。大秦本教經都五百卅部。並是貝葉  梵音。唐太宗皇帝貞觀九年。西域太德僧阿羅本屆
于中夏。並奏上本音。房玄齡魏徵宣譯奏言。後召本  教大德僧景淨。譯得已上卅部卷。餘大數具在貝皮  夾。猶未翻譯)  。

* * *

【經文資訊】大正藏第 54 冊 No. 2143 景教三威蒙度讚  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
