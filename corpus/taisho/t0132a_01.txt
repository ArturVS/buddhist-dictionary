佛說食施獲五福報經

失譯人名今附東晉錄

[0854c07] 聞如是：

[0854c07] 一時，佛在舍衛國祇樹給孤獨園。佛告諸比丘：「當知食以節度，受而不損。」

[0854c08] 佛言：「人持飯食施人，有五福德令人得道，智者消息意度弘廓，則獲五福。何等為五？一曰施命，二曰施色，三曰施力，四曰施安，五曰施辯。

[0854c11] 「何謂施命？人不得食時，顏色燋悴不可顯示，不過七日奄忽壽終，是故智者則為施食，其施食者則為施命。其施命者，世世長壽生天世間，壽命延長而不夭傷，自然福報財富無量，是為施命。

[0854c16] 「何謂施色？人不得食時，顏色憔悴不可顯示，是故智者則為施食，其施食者則為施色。其施色者，世世端正生天世間，顏華煒曄人見歡喜稽首作禮，是為施色。

[0854c19] 「何謂施力？人不得食時，身羸意弱所作不能，是故智者則為施食，其施食者則為施力。其施力者，世世多力，生天人間力無等雙，出入進止力不耗減，是為施力。

[0854c23] 「何謂施安？人不得食時，心愁身危坐起不定不能自安，是故智者則為施食，其施食者則為施安。其施安者，世世安隱，生天人間不遇眾殃，其所到處常遇賢良，財富無量不中夭傷，是為施安。

[0854c27] 「何謂施辯？人不得食時，身羸意弱口不能言，是故智者則為施食，其施食者則為施辯。其施辯者，世世聰明，口說流利無所躓礙，慧辯通達，生天世間，聞者歡喜靡不稽首聽採法言。是為五福施食之報。」

[0855a04] 佛言：「若族姓子、族姓女，若發道意，施一切飲食衣被，在所生處見現在佛諮受三法，四意三脫致十種力，三十二相八十種好，進止十方猶如日出，暉暉有光遍照十方教化一切，般泥洹後經法續現，奉之得度與佛無二。」

[0855a08] 佛說是時，天龍鬼神、世間人民，帝主大臣、四輩弟子，靡不歡喜，為佛作禮。

佛說食施獲五福報經

【經文資訊】大正藏第 02 冊 No. 0132a 佛說食施獲五福報經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA