比丘聽施經

東晉天竺三藏曇無蘭譯

[0772a09] 聞如是：

[0772a09] 一時，佛在舍衛國，祇樹給孤獨園。

[0772a09] 時有一比丘，到講堂諸比丘所言：「諸賢者！今我不可經法，大著睡眠，不樂道行，疑諸經法。」

[0772a12] 座中有一比丘，即行白佛：「有一比丘，字聽施，來到講堂，謂諸比丘言：『今我不可經法，大著睡眠，不樂道行，疑諸經法。』」

[0772a14] 佛便報言：「是比丘癡，不守諸根門，不少食，不上夜後夜警順行，不觀諸善法，如是當那可經法；離睡眠，樂道行，不疑諸經法，聽施終不從此得是。」

[0772a19] 佛言比丘：「以不守諸根門，不少食，不上夜後夜警順行，不觀諸善法，彼當那可經法；離睡眠，樂道行，不疑諸經法，終不從此得是。若比丘守諸根門，少食，上夜後夜警順行，觀諸善法，便可經法；離睡眠，樂道行，不疑諸經法，從是可得此。」

[0772a25] 佛告比丘：「便呼聽施來。」

[0772a25] 比丘便起，頭面禮佛足，往呼聽施。聽施即至佛所，頭面禮佛足已就座，佛便言：「聽施！汝所欲，便說之。」

[0772a27] 聽施言：「今身不可經法，大著睡眠，不樂道行，疑諸經法。」

[0772a29] 佛語聽施：「我欲問若事，隨若所以知事說之。」

[0772b01] 佛言：「若寧知，貪色不離、欲不離、戀慕不離、慷慨不離、愛不離，以彼色別離，時便生他變：憂愁、悲哀、痛亂、意殟，殟有是無？」

[0772b04] 聽施言：「如是若干從彼有。」

[0772b04] 佛言：「善哉！善哉！賢者如是應。聽施！」

[0772b05] 佛言：「如彼不離，若寧知痛痒思想作行識，若人貪識不離、欲不離、戀慕不離、慷慨不離、愛不離，以彼識別離，時便生他變：憂愁、悲哀、痛亂、意殟，殟有是不？」

[0772b09] 聽施言：「彼有是。」

[0772b09] 佛言：「善哉！善哉！賢者如是應。聽施！」

[0772b11] 佛言：「如彼不離，若寧知離貪色、離欲、離戀慕、離慷慨、離愛，以彼色別離，時不生他變：憂愁、悲哀、痛亂、意殟，殟彼有是無有？」

[0772b13] 聽施言：「彼有是。」

[0772b14] 佛言：「善哉！善哉！賢者如是應。聽施！」

[0772b15] 佛言：「如彼離痛痒思想生死行識，若不貪識，無有欲、無戀慕、無有慷慨、無有愛，以彼識別離，時不生他變：憂愁、悲哀、痛亂、意殟，殟寧彼有是無有？」

[0772b18] 聽施言：「彼有是。」

[0772b18] 佛言：「善哉！善哉！如是應。聽施！」

[0772b20] 佛便告聽施：「我欲為若說經法，上亦善，中亦善，至竟亦善；具為若現道行至竟，但諸善善好，當聽之，持著意中。」

[0772b22] 聽施言：「唯諾。」

[0772b23] 佛言：「曾有二人，俱出在道，其一人曉道徑，其一人不曉道徑。不曉道徑者，便往問曉道徑者言：『我欲至某聚鄉郡縣國，願語我道所由。』曉道徑者便言：『汝從是道，直右行前，當有兩道，捨左道上右道，直右行須臾前當見溪谷；溪谷上亦當復有兩道，捨左道上右道，直右行須臾當見叢樹；叢樹上亦當復有兩道，捨左道上右道，直右行須臾稍稍便得若所欲至聚鄉郡縣國。』」

[0772c03] 佛言：「我上頭所譬喻說，當知是一切所說，亦當諦觀此所說。上頭所說，不曉道徑者，謂世間邪道，亦復謂諸所受邪者所說。上頭曉道徑者，謂如來不著正覺，亦復謂諸所受正覺者。

[0772c07] 「所說左道者，謂諸惡人三惡念：一者、欲念；二者、亂念；三者、賊害念；亦復謂邪見、邪念、邪說、邪意、邪行、邪方便、邪志、邪定。

[0772c09] 「亦說右道者，謂三善念：一者、出家念；二者、不亂念；三者、不賊害念；亦復謂正見、正念、正說、正意、正行、正方便、正志、正定。

[0772c12] 「所謂兩道者，謂人所疑；所說溪谷者，謂瞋恚；所說叢樹者，謂五樂：一者、眼樂色，愛欲可以好色貪著；二者、耳樂聲；三者、鼻樂香；四者、舌樂味；五者、身樂細軟，愛欲可以好色貪著。所說聚鄉郡縣國者，謂無為德。」

[0772c17] 佛告聽施：「是諸佛事，我以悲心故說，是其欲度脫者，我已愍傷之。今彼是若事，當以寂靜樹下，空閑一處，一心體行，若山澤塚間，當以果蓏為食，比丘莫貪欲，於世間居後悔之，是諸佛行，亦諸佛教。」

[0772c22] 今佛已說，是賢者聽施，便歡喜思惟佛所說。

比丘聽施經

【經文資訊】大正藏第 14 冊 No. 0504 比丘聽施經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA