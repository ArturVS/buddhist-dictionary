雜阿含經卷第三十六

宋天竺三藏求那跋陀羅譯

（九九三）

[0259a05] 如是我聞：

[0259a05] 一時，佛住舍衛國祇樹給孤獨園。

[0259a06] 時，有諸上座比丘隨佛左右，依止而住。所謂尊者阿若憍陳如、尊者摩訶迦葉、尊者舍利弗、尊者摩訶目揵連、尊者阿那律陀、尊者二十億耳、尊者陀羅驃摩羅子、尊者婆那迦婆娑、尊者耶舍舍羅迦毘訶利、尊者富留那、尊者分陀檀尼迦。如此及餘上座比丘隨佛左右，依止而住。

[0259a12] 時，尊者婆耆舍住舍衛國東園鹿子母講堂。時，尊者婆耆舍作是念：「今日世尊在舍衛國祇樹給孤獨園，諸上座比丘隨佛左右，依止而住，我今當往至世尊所，各各說偈歎諸上座比丘。」

[0259a16] 作是念已，往詣佛所，稽首佛足，退住一面，而說偈言：

「上上座比丘，　　已斷諸貪欲，
　超過諸世間，　　一切之積聚，
　深智少言說，　　勇猛勤方便，
　道德淨明顯，　　我今稽首禮。
　已伏諸魔怨，　　遠離於群聚，
　不為五欲縛，　　常習於空閑，
　清虛而寡欲，　　我今稽首禮。
　遮羅延勝族，　　禪思不放逸，
　內心樂正受，　　清淨離塵穢，
　辯慧顯深義，　　是故稽首禮。
　所得神通慧，　　超諸神通力，
　六神通眾中，　　自在無所畏，
　神通最勝故，　　是故稽首禮。
　於大千世界，　　五道諸趣生，
　乃至於梵世，　　人天優劣想，
　淨天眼悉見，　　是故稽首禮。
　精勤方便力，　　斷除諸愛集，
　壞裂生死網，　　心常樂正法，
　離諸悕望想，　　超度於彼岸，
　清淨無塵穢，　　是故稽首禮。
　永離諸恐畏，　　無依離財物，
　知足度疑惑，　　伏諸魔怨敵，
　身念觀清淨，　　是故稽首禮。
　無有諸世間，　　煩惱棘刺林，
　結縛使永除，　　三有因緣斷，
　精練滅諸垢，　　究竟明顯現，
　於林離林去，　　是故稽首禮。
　無舍宅所依，　　幻偽癡恚滅，
　調伏諸愛喜，　　出一切見處，
　清淨無瑕穢，　　是故稽首禮。
　其心自在轉，　　堅固不傾動，
　智慧大德力，　　難伏魔能伏，
　斷除無明結，　　是故稽首禮。
　大人離闇冥，　　寂滅牟尼尊。
　正法離垢過，　　光明自顯照，
　照一切世界，　　是故名為佛。
　地神虛空天，　　三十三天子，
　光明悉映障，　　是故名為佛。
　度生死有邊，　　超踰越群眾，
　柔弱善調伏，　　正覺第一覺。
　斷一切結縛，　　伏一切異道，
　降一切魔怨，　　得無上正覺。
　離塵滅諸垢，　　是故稽首禮。」

[0259c04] 尊者婆耆舍偈讚歎時，諸比丘聞其所說，皆大歡喜！

（九九四）

[0259c06] 如是我聞：

[0259c06] 一時，佛住舍衛國祇樹給孤獨園。

[0259c07] 時，尊者婆耆舍住舍衛國東園鹿子母講堂，疾病困篤，尊者富隣尼為看病人，供給供養。

[0259c09] 時，尊者婆耆舍語尊者富隣尼言：「汝往詣世尊所，持我語白世尊言：『尊者婆耆舍稽首世尊足，問訊世尊少病少惱、起居輕利、得自安樂住不？』復作是言：『尊者婆耆舍住東園鹿子母講堂，疾病困篤，欲求見世尊，無力方便堪詣世尊。善哉！世尊！願往至東園鹿子母講堂尊者婆耆舍所，哀愍故。』」

[0259c16] 時，尊者富隣尼即受其語，往詣世尊。稽首佛足，退坐一面。作是言：「尊者婆耆舍住東園鹿子母講堂，疾病困篤，願見世尊，無力方便堪能奉見。善哉！世尊！願往東園鹿子母講堂尊者婆耆舍所，為哀愍故。」

[0259c20] 爾時，世尊默然而許。

[0259c21] 時，尊者富隣尼知佛許已，即從坐起，禮佛足而去。

[0259c22] 世尊晡時從禪起，往詣尊者婆耆舍。尊者婆耆舍遙見世尊，憑床欲起。

[0259c24] 爾時，世尊見尊者婆耆舍憑床欲起，語言：「婆耆舍！莫自輕動！」世尊即坐，問尊者婆耆舍：「汝所患苦，為平和可堪忍不？身諸苦痛為增為損？……」

[0259c27] 如前焰摩迦修多羅廣說，乃至「我所苦患，轉覺其增，不覺其損。」

[0259c29] 佛告婆耆舍：「我今問汝，隨意答我。汝得心不染、不著、不污、解脫、離諸顛倒不？」

[0260a02] 婆耆舍白佛言：「我心不染、不著、不污、解脫、離諸顛倒。」

[0260a03] 佛告婆耆舍：「汝云何得心不染、不著、不污、解脫、離諸顛倒？」

[0260a04] 婆耆舍白佛：「我過去眼識於色，心不顧念，於未來色不欣想，於現在色不著。我過去、未來、現在眼識於色，貪欲愛樂念於彼得盡，無欲、滅、沒、息、離、解脫；心解脫已，是故不染、不著、不污、離諸顛倒，正受而住。如是耳、鼻、舌、身、意識，過去於法，心不顧念，未來不欣，現在不著。過去、未來、現在法中，念欲愛盡，無欲、滅、沒、息、離、解脫；心解脫已，是故不染、不著、不污、解脫、離諸顛倒，正受而住。唯願世尊今日最後饒益於我，聽我說偈。」

[0260a14] 佛告婆耆舍：「宜知是時！」

[0260a15] 尊者婆耆舍起，正身端坐，繫念在前，而說偈言：

「我今住佛前，　　稽首恭敬禮，
　於一切諸法，　　悉皆得解脫。
　善解諸法相，　　深信樂正法，
　世尊等正覺，　　世尊為大師。
　世尊降魔怨，　　世尊大牟尼，
　滅除一切使，　　自度群生類。
　世尊於世間，　　諸法悉覺知，
　世間悉無有，　　知法過佛者。
　於諸天人中，　　亦無與佛等，
　是故我今日，　　稽首大精進。
　稽首士之上，　　拔諸愛欲刺，
　我今是最後，　　得見於世尊。
　稽首日種尊，　　暮當般涅槃，
　正智繫正念，　　於此朽壞身。
　餘勢之所起，　　從今夜永滅，
　三界不復染，　　入無餘涅槃。
　苦受及樂受，　　亦不苦不樂，
　從觸因緣生，　　於今悉永斷。
　苦受及樂受，　　亦不苦不樂，
　從觸因緣生，　　於今悉已知。
　若內及與外，　　苦樂等諸受，
　於受無所著，　　正智正繫心。
　於初中最後，　　諸聚無障礙，
　諸聚既已斷，　　了知受無餘。
　明見真實者，　　說九十一劫，
　三劫中不空，　　有大仙人尊。
　餘空無洲依，　　唯畏恐怖劫，
　當知大仙人，　　乃復出於世。
　安慰諸天人，　　開眼離塵冥，
　示悟諸眾生，　　令覺一切苦。
　苦苦及苦集，　　超苦之寂滅，
　賢聖八正道，　　安隱趣涅槃。
　世間難得者，　　現前悉皆得，
　生世得人身，　　演說於正法。
　隨己之所欲，　　離垢求清淨，
　專修其己利，　　勿令空無果。
　空過則生憂，　　隣於地獄苦，
　於所說正法，　　不樂不欲受。
　當久處生死，　　輪迴息無期，
　長夜懷憂惱，　　如商人失財。
　我今眾慶集，　　無復生老死，
　輪迴悉已斷，　　不復重受生。
　愛識河水流，　　於今悉枯竭，
　已拔陰根本，　　連鎖不相續。
　供養大師畢，　　所作者已作，
　重擔悉已捨，　　有流悉已斷。
　不復樂受生，　　亦無死可惡，
　正智正繫念，　　唯待終時至。
　念空野龍象，　　六十雄猛獸，
　一旦免枷鎖，　　逸樂山林中。
　婆耆舍亦然，　　大師口生子，
　厭捨於徒眾，　　正念待時至。
　今告於汝等，　　諸來集會者，
　聽我最後偈，　　其義所饒益。
　生者悉歸滅，　　諸行無有常，
　速生速死法，　　何可久依怙。
　是故強其志，　　精勤方便求，
　觀察有恐怖，　　隨順牟尼道。
　速盡此苦陰，　　勿復增輪轉，
　佛口所生子，　　歎說此偈已。
　長辭於大眾，　　婆耆舍涅槃，
　彼以慈悲故，　　說此無上偈。
　尊者婆耆舍，　　如來法生子，
　垂心哀愍故，　　說此無上偈。
　然後般涅槃，　　一切當敬禮。」

（九九五）

[0260c24] 如是我聞：

[0260c24] 一時，佛住舍衛國祇樹給孤獨園。

[0260c25] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0260c27] 時，彼天子而說偈問佛：

「阿練若比丘，　　住於空閑處，
　寂靜修梵行，　　於一坐而食，
　以何因緣故，　　顏色特鮮明。」

[0261a02] 爾時，世尊說偈答言：

「於過去無憂，　　未來不欣樂，
　現在隨所得，　　正智繫念持，
　飯食繫念故，　　顏色常鮮澤，
　未來心馳想，　　過去追憂悔，
　愚癡火自煎，　　如雹斷生草。」

[0261a08] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0261a11] 時，彼天子聞佛所說，歡喜隨喜，稽首佛足，即沒不現。

（九九六）

[0261a13] 如是我聞：

[0261a13] 一時，佛住舍衛國祇樹給孤獨園。

[0261a14] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0261a16] 時，彼天子而說偈言：

「不欲起憍慢，　　善自調其心，
　未曾修寂默，　　亦不入正受，
　處林而放逸，　　不度死彼岸。」

[0261a20] 爾時，世尊說偈答言：

「已離於憍慢，　　心常入正受，
　明智善分別，　　解脫一切縛，
　獨一處閑林，　　其心不放逸，
　於彼死魔怨，　　疾得度彼岸。」

[0261a25] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0261a28] 時，彼天子聞佛所說，歡喜隨喜，稽首佛足，即沒不現。

（九九七）

[0261a30] 如是我聞：

[0261a30] 一時，佛住舍衛國祇樹給孤獨園。

[0261b01] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0261b03] 時，彼天子說偈問佛：

「云何得晝夜，　　功德常增長？
　云何得生天，　　唯願為解說？」

[0261b06] 爾時，世尊說偈答言：

「種植園果故，　　林樹蔭清涼，
　橋船以濟度，　　造作福德舍，
　穿井供渴乏，　　客舍給行旅，
　如此之功德，　　日夜常增長，
　如法戒具足，　　緣斯得生天。」

[0261b12] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0261b15] 時，彼天子聞佛所說，歡喜隨喜，稽首佛足，即沒不現。

（九九八）

[0261b17] 如是我聞：

[0261b17] 一時，佛住舍衛國祇樹給孤獨園。

[0261b18] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0261b20] 時，彼天子說偈問佛：

「施何得大力？　　施何得妙色？
　施何得安樂？　　施何得明目？
　修習何等施，　　名曰一切施？
　今啟問世尊，　　願為分別說。」

[0261b25] 爾時，世尊說偈答言：

「施食得大力，　　施衣得妙色，
　施乘得安樂，　　施燈得明目，
　虛舘以待賓，　　是名一切施，
　以法而誨彼，　　是則施甘露。」

[0261b30] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0261c03] 時，彼天子聞佛所說，歡喜隨喜，稽首佛足，即沒不現。

（九九九）

[0261c05] 如是我聞：

[0261c05] 一時，佛住舍衛國祇樹給孤獨園。

[0261c06] 時，有天子名悉鞞梨，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0261c08] 時，彼天子而說偈言：

「諸天及世人，　　於食悉欣樂，
　頗有諸世間，　　福樂自隨逐。」

[0261c12] 爾時，世尊說偈答言：

「淨信心惠施，　　此世及後世，
　隨其所至處，　　福報常影隨。
　是故當捨慳，　　行無垢惠施，
　施已心歡喜，　　此世他世受。」

[0261c17] 時，彼悉鞞梨天子白佛言：「奇哉！世尊！善說斯義：

「淨信心惠施，　　此世及他世，
　隨其所至處，　　福報常影隨。
　是故當捨慳，　　行無垢惠施，
　施已心歡喜，　　此世他世受。」

[0261c23] 悉鞞梨天子白佛言：「世尊！我自知過去世時曾為國王，名悉鞞梨，於四城門普施為福，於其城內有四交道，亦於其中布施作福。

[0261c26] 「時，有第一夫人來語我言：『大王大作福德，而我無力修諸福業。』我時告言：『城東門外布施作福悉皆屬汝。』時，諸王子復來白我：『大王多作功德，夫人亦同，而我無力作諸福業，我今願得依於大王少作功德。』我時答言：『城南門外所作施福悉皆屬汝。』時，有大臣復來白我：『今日大王多作功德，夫人、王子悉皆共之，而我無力作諸福業，願依大王少有所作。』我時告言：『城西門外所作施福悉皆屬汝。』時，諸將士復來白我：『今日大王多作功德，夫人、太子及諸大臣悉皆共之，唯我無力能修福業，願依大王得有所作。』我時答言：『城北門外所作施福悉皆屬汝。』國中庶民復來白我：『今日大王多作功德，夫人、王子、大臣、諸將悉皆共之，唯我無力不能修福，願依大王少有所作。』我時答言：『於其城內四交道頭所作施福悉屬汝等。』爾時，國王夫人、王子、大臣、將士、庶民悉皆惠施，作諸功德，我先所作惠施功德於茲則斷。

[0262a15] 「時，我所使諸作福者，還至我所，為我作禮而白我言：『大王當知，諸修福處，夫人、王子、大臣、將士及諸庶民各據其處，行施作福，大王所施於茲則斷。』我時答言：『善男子！諸方邊國歲輸財物應入我者，分半入庫，分其半分，即於彼處惠施作福。』彼聞教旨，往詣邊國，集諸財物，半送於庫，半留於彼惠施作福。

[0262a22] 「我先長夜如是惠施作福，長夜常得可愛、可念、可意福報，常受快樂，無有窮極。以斯福業及福果福報，悉皆入於大功德聚數。譬如五大河合為一流，所謂恒河、耶蒲那、薩羅由、伊羅跋提、摩醯。如是五河合為一流，無有人能量其河水百千萬億斗斛之數。彼大河水得為大水聚數，我亦如是，所作功德果、功德報不可稱量，悉得入於大功德聚數。」

[0262b01] 爾時，悉鞞梨天子聞佛所說，歡喜隨喜，稽首佛足，即沒不現。

（一〇〇〇）

[0262b03] 如是我聞：

[0262b03] 一時，佛住舍衛國祇樹給孤獨園。

[0262b04] 時，有一天子，容色絕妙，於後夜時來詣佛所，稽首佛足，退坐一面。身諸光明皆悉遍照祇樹給孤獨園。

[0262b06] 時，彼天子說偈問佛：

「何等人能為，　　遠遊善知識？
　何等人能為，　　居家善知識？
　何等人能為，　　通財善知識？
　何等人能為，　　後世善知識？」

[0262b12] 爾時，世尊以偈答言：

「商人之導師，　　遊行善知識，
　貞祥賢良妻，　　居家善知識，
　宗親相習近，　　通財善知識，
　自所修功德，　　後世善知識。」

[0262b17] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0262b20] 時，彼天子聞佛所說，歡喜隨喜，稽首佛足，即沒不現。

（一〇〇一）

[0262b22] 如是我聞：

[0262b22] 一時，佛住舍衛國祇樹給孤獨園。

[0262b23] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0262b25] 時，彼天子而說偈言：

「冥運持命去，　　故令人短壽，
　為老所侵迫，　　而無救護者。
　覩斯老病死，　　令人大恐怖，
　唯作諸功德，　　樂住至樂所。」

[0262c02] 爾時，世尊說偈答言：

「冥運持命去，　　故令人短壽，
　為老所侵迫，　　而無救護者。
　觀此有餘過，　　令人大恐怖，
　當斷世貪愛，　　無餘涅槃樂。」

[0262c07] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0262c10] 時，彼天子聞佛所說，歡喜隨喜，稽首佛足，即沒不現。

（一〇〇二）

[0262c12] 如是我聞：

[0262c12] 一時，佛住舍衛國祇樹給孤獨園。

[0262c13] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0262c15] 時，彼天子說偈問佛：

「斷除於幾法，　　幾法應棄捨，
　而復於幾法，　　增上方便修，
　幾聚應超越，　　比丘度駃流。」

[0262c20] 爾時，世尊說偈答言：

「斷除五捨五，　　增修於五根，
　超越五和合，　　比丘度流淵。」

[0262c23] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0262c26] 時，彼天子聞佛所說，歡喜隨喜，稽首佛足，即沒不現。

（一〇〇三）

[0262c28] 如是我聞：

[0262c28] 一時，佛住舍衛國祇樹給孤獨園。

[0262c29] 時，有天子容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0263a02] 時，彼天子說偈問佛：

「幾人於覺眠？　　幾人於眠覺？
　幾人取塵垢？　　幾人得清淨？」

[0263a06] 爾時，世尊說偈答言：

「五人於覺眠，　　五人於眠覺，
　五人取於垢，　　五人得清淨。」

[0263a09] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0263a12] 時，彼天子聞佛所說，歡喜隨喜，稽首佛足，即沒不現。

（一〇〇四）

[0263a14] 如是我聞：

[0263a14] 一時，佛住舍衛國祇樹給孤獨園。

[0263a15] 時，有天子容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0263a17] 時，彼天子而說偈言：

「母子更相喜，　　牛主樂其牛，
　眾生樂有餘，　　無樂無餘者。」

[0263a20] 爾時，世尊說偈答言：

「母子更相憂，　　牛主憂其牛，
　有餘眾生憂，　　無餘則無憂。」

[0263a23] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0263a26] 時，彼天子聞佛所說，歡喜隨喜，稽首佛足，即沒不現。

（一〇〇五）

[0263a28] 如是我聞：

[0263a28] 一時，佛住舍衛國祇樹給孤獨園。

[0263a29] 時，有天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0263b02] 時，彼天子說偈問佛：

「何等人之物，　　何名第一伴，
　以何而活命，　　眾生何處依。」

[0263b05] 爾時，世尊說偈答言：

「田宅眾生有，　　賢妻第一伴，
　飲食已存命，　　業為眾生依。」

[0263b08] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0263b11] 時，彼天子聞佛所說，歡喜隨喜，稽首佛足，即沒不現。

（一〇〇六）

[0263b13] 如是我聞：

[0263b13] 一時，佛住舍衛國祇樹給孤獨園。

[0263b14] 時，有天子容色絕妙，來詣佛所，稽首佛足，身諸光明遍照祇樹給孤獨園。

[0263b15] 時，彼天子而說偈言：

「所愛無過子，　　財無貴於牛，
　光明無過日，　　薩羅無過海。」

[0263b19] 爾時，世尊說偈答言：

「愛無過於己，　　財無過於穀，
　光明無過慧，　　薩羅無過見。」

[0263b22] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0263b25] 時，彼天子聞佛所說，歡喜隨喜，稽首佛足，即沒不現。

（一〇〇七）

[0263b27] 如是我聞：

[0263b27] 一時，佛住舍衛國祇樹給孤獨園。

[0263b28] 時，有天子容色絕妙，來詣佛所，稽首禮足，身諸光明遍照祇樹給孤獨園。

[0263b29] 時，彼天子而說偈言：

「剎利兩足尊，　　[絳-糸+牛]牛四足勝，
　童英為上妻，　　貴生為上子。」

[0263c04] 爾時，世尊說偈答言：

「正覺兩足尊，　　生馬四足勝，
　順夫為賢妻，　　漏盡子之上。」

[0263c07] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0263c10] 時，彼天子聞佛所說，歡喜隨喜，稽首佛足，即沒不現。

（一〇〇八）

[0263c12] 如是我聞：

[0263c12] 一時，佛住舍衛國祇樹給孤獨園。

[0263c13] 時，有天子容色絕妙，來詣佛所，稽首佛足，身諸光明遍照祇樹給孤獨園。

[0263c14] 時，彼天子而說偈言：

「從地起眾生，　　何者為最勝？
　於空墮落者，　　復以何勝上？
　凡所祈請處，　　何者最第一？
　於諸言語中，　　何者為上辯？」

[0263c20] 時，有一天子本為田家子，今得生天上，以本習故，即便說偈答彼天子：

「五穀從地生，　　是則為最勝，
　種子於空中，　　落地為最勝。
　[絳-糸+牛]牛資養人，　　是則依中勝，
　愛子有所說，　　是則言中勝。」

[0263c26] 彼發問天子語答者言：「我不問汝，何故多言輕躁妄說，我自說偈問世尊言：

「從地起眾生，　　何者為最勝？
　於空墮地者，　　復以何為勝？
　凡所祈請處，　　何者為最勝？
　於諸言語中，　　何者為上辯？」

[0264a03] 爾時，世尊說偈答言：

「從下踊出者，　　三明為最上，
　從空流下者，　　三明亦第一，
　賢聖弟子僧，　　是師依之上，
　如來之所說，　　諸說之最辯。」

[0264a08] 時，彼天子復說偈言：

「世間幾法起？　　幾法相順可？
　世幾法取愛？　　世幾法損減？」

[0264a11] 爾時，世尊說偈答言：

「世六法等起，　　世六法順可，
　世六法取愛，　　世六法損減。」

[0264a14] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0264a17] 時，彼天子聞佛所說，歡喜隨喜，稽首佛足，即沒不現。

（一〇〇九）

[0264a19] 如是我聞：

[0264a19] 一時，佛住舍衛國祇樹給孤獨園。

[0264a20] 時，有天子容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0264a22] 時，彼天子說偈問佛：

「誰持世間去，　　誰拘牽世間？
　何等為一法，　　制御於世間？」

[0264a25] 爾時，世尊說偈答言：

「心持世間去，　　心拘引世間，
　其心為一法，　　能制御世間。」

[0264a28] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0264b02] 時，彼天子聞佛所說，歡喜隨喜，稽首佛足，即沒不現。

（一〇一〇）

[0264b04] 如是我聞：

[0264b04] 一時，佛住舍衛國祇樹給孤獨園。

[0264b05] 時，有天子容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0264b07] 時，彼天子說偈問佛：

「誰縛於世間，　　誰調伏令解？
　斷除何等法，　　說名得涅槃？」

[0264b10] 爾時，世尊說偈答言：

「欲能縛世間，　　調伏欲解脫，
　斷除愛欲者，　　說名得涅槃。」

[0264b13] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0264b16] 時，彼天子聞佛所說，歡喜隨喜，稽首佛足，即沒不現。

（一〇一一）

[0264b18] 如是我聞：

[0264b18] 一時，佛住舍衛國祇樹給孤獨園。

[0264b19] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0264b21] 時，彼天子說偈問佛：

「誰掩於世間？　　誰遮絡世間？
　誰結縛眾生？　　何處建立世？」

[0264b25] 爾時，世尊說偈答言：

「衰老掩世間，　　死遮絡世間，
　愛繫縛眾生，　　法建立世間。」

[0264b28] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0264c02] 時，彼天子聞佛所說，歡喜隨喜，稽首佛足，即沒不現。

（一〇一二）

[0264c04] 如是我聞：

[0264c04] 一時，佛住舍衛國祇樹給孤獨園。

[0264c05] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0264c07] 時，彼天子說偈問佛：

「誰隱彼世間，　　誰繫於世間，
　誰憶於眾生，　　誰建眾生幢？」

[0264c11] 爾時，世尊說偈答言：

「無明覆世間，　　愛結縛眾生，
　隱覆憶眾生，　　我慢眾生幢。」

[0264c14] 時，彼天子即復說偈而問佛言：

「誰無有覆蓋，　　誰復無愛結，
　誰即出隱覆，　　誰不建慢幢？」

[0264c17] 爾時，世尊說偈答言：

「如來等正覺，　　正智心解脫，
　不為無明覆，　　亦無愛結繫，
　超出於隱覆，　　摧滅我慢幢。」

[0264c21] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0264c24] 時，彼天子聞佛所說，歡喜隨喜，稽首佛足，即沒不現。

（一〇一三）

[0264c26] 如是我聞：

[0264c26] 一時，佛住舍衛國祇樹給孤獨園。

[0264c27] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0264c29] 時，彼天子說偈問佛：

「何等為上士，　　所有資財物？
　云何善修習，　　而致於安樂？
　云何眾味中，　　得為最上味？
　云何眾生中，　　得為第一壽？」

[0265a06] 爾時，世尊說偈答言：

「清淨信樂心，　　名士夫勝財。
　修行於正法，　　能招安樂果。
　真諦之妙說，　　是則味之上。
　賢聖智慧命，　　是為壽中最。」

[0265a11] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0265a14] 時，彼天子聞佛所說，歡喜隨喜，稽首佛足，即沒不現。

（一〇一四）

[0265a16] 如是我聞：

[0265a16] 一時，佛住舍衛國祇樹給孤獨園。

[0265a17] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0265a19] 時，彼天子說偈問佛：

「云何為比丘，　　同己之第二？
　云何為比丘，　　隨順教授者？
　比丘於何處，　　遊心自娛樂，
　娛樂彼處已，　　能斷諸結縛？」

[0265a25] 爾時，世尊說偈答言：

「信為同己二，　　智慧教授者，
　涅槃喜樂處，　　比丘斷結縛。」

[0265a28] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0265b02] 時，彼天子聞佛所說，歡喜隨喜，稽首佛足，即沒不現。

（一〇一五）

[0265b04] 如是我聞：

[0265b04] 一時，佛住舍衛國祇樹給孤獨園。

[0265b05] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0265b07] 時，彼天子說偈問佛：

「云何善至老？　　云何善建立？
　云何為人寶？　　云何賊不奪？」

[0265b10] 爾時，世尊說偈答言：

「正戒善至老，　　淨信善建立，
　智慧為人寶，　　功德賊不奪。」

[0265b13] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0265b16] 時，彼天子聞佛所說，歡喜隨喜，稽首佛足，即沒不現。

（一〇一六）

[0265b18] 如是我聞：

[0265b18] 一時，佛在舍衛國祇樹給孤獨園。

[0265b19] 時，有天子容色絕妙，來詣佛所，稽首佛足，身諸光明遍照祇樹給孤獨園。

[0265b21] 時，彼天子說偈問佛：

「何法生眾生，　　何等前驅馳，
　云何起生死，　　何者不解脫？」

[0265b24] 爾時，世尊說偈答言：

「愛欲生眾生，　　意在前驅馳，
　眾生起生死，　　苦法不解脫。」

[0265b27] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0265c01] 時，彼天子聞佛所說，歡喜隨喜，稽首佛足，即沒不現。

（一〇一七）

[0265c03] 如是我聞：

[0265c03] 一時，佛在舍衛國祇樹給孤獨園。

[0265c04] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0265c06] 時，彼天子說偈問佛：

「何法生眾生？　　何等前驅馳？
　云何起生死？　　何法可依怙？」

[0265c09] 爾時，世尊說偈答言：

「愛欲生眾生，　　意在前驅馳，
　眾生起生死，　　業者可依怙。」

[0265c12] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0265c15] 時，彼天子聞佛所說，歡喜隨喜，稽首佛足，即沒不現。

（一〇一八）

[0265c17] 如是我聞：

[0265c17] 一時，佛在舍衛國祇樹給孤獨園。

[0265c18] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0265c20] 時，彼天子說偈問佛：

「何法生眾生？　　何等前驅馳？
　云何起生死？　　何法甚可畏？」

[0265c23] 爾時，世尊說偈答言：

「愛欲生眾生，　　意在前驅馳，
　眾生起生死，　　業為甚可畏。」

[0265c26] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0265c29] 時，彼天子聞佛所說，歡喜隨喜，稽首佛足，即沒不現。

（一〇一九）

[0266a02] 如是我聞：

[0266a02] 一時，佛在舍衛國祇樹給孤獨園。

[0266a03] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0266a05] 時，彼天子說偈問佛：

「何名為非道？　　云何日夜遷？
　云何垢梵行？　　云何累世間？」

[0266a08] 爾時，世尊說偈答言：

「貪欲名非道，　　壽命日夜遷，
　女人梵行垢，　　女則累世間。
　熾然修梵行，　　已洗諸非水。」
　時彼天子復說偈言：
「久見婆羅門，　　逮得般涅槃，
　一切怖已過，　　永超世恩愛。」

[0266a15] 時，彼天子聞佛所說，歡喜隨喜，稽首佛足，即沒不現。

（一〇二〇）

[0266a17] 如是我聞：

[0266a17] 一時，佛在舍衛國祇樹給孤獨園。

[0266a18] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0266a20] 時，彼天子說偈問佛：

「何法映世間？　　何法無有上？
　何等為一法，　　普制御眾生？」

[0266a23] 爾時，世尊說偈答言：

「名者映世間，　　名者世無上，
　唯有一名法，　　能制御世間。」

[0266a26] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0266a29] 時，彼天子聞佛所說，歡喜隨喜，稽首佛足，即沒不現。

（一〇二一）

[0266b02] 如是我聞：

[0266b02] 一時，佛在舍衛國祇樹給孤獨園。

[0266b03] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0266b05] 時，彼天子說偈問佛：

「何法為偈因？　　以何莊嚴偈？
　偈者何所依？　　何者為偈體？」

[0266b08] 爾時，世尊說偈答言：

「欲者是偈因，　　文字莊嚴偈，
　名者偈所依，　　造作為偈體。」

[0266b11] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0266b14] 時，彼天子聞佛所說，歡喜隨喜，稽首佛足，即沒不現。

（一〇二二）

[0266b16] 如是我聞：

[0266b16] 一時，佛住舍衛國祇樹給孤獨園。

[0266b17] 時，有天子容色絕妙，於後夜時來詣佛所，稽首佛足，却坐一面，身諸光明遍照祇樹給孤獨園。

[0266b19] 時，彼天子說偈問佛：

「云何知車乘？　　云何復知火？
　云何知國土？　　云何知妻婦？」

[0266b23] 爾時，世尊說偈答言：

「見幢蓋知車，　　見煙則知火，
　見王知國土，　　見夫知其妻。」

[0266b26] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0266b29] 時，彼天子聞佛所說，歡喜隨喜，稽首佛足，即沒不現。

雜阿含經卷第三十六

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA