比丘避女惡名欲自殺經

西晉沙門法炬譯

[0771c06] 如是我聞：

[0771c06] 一時佛住舍衛國祇樹給孤獨園，時有異比丘，在拘薩羅人間住一林中。時彼比丘與長者婦女嬉戲，起惡名聲。時彼比丘作是念：「我今不應共他婦女起惡名聲，我今欲於此林中自殺！」

[0771c10] 時彼林中，止住天神作是念：「惡、不善不類，此比丘不壞無過，而於林中欲自殺身，我今當往，方便開悟！」

[0771c12] 時彼天神化作長者女身，語比丘言：「於諸巷路四衢道中，世間諸人，為我及汝起惡名聲言：『我與汝共相習近，作不正事。』已有惡名，今可還俗，共相娛樂。」

[0771c16] 比丘答言：「以彼里巷四衢道中，為我與汝，起惡名聲，共相習近，為不正事。我今且自殺身。」

[0771c18] 時彼天神還復天身，而說偈言：

「雖聞多惡名，　　苦行者忍之，
　不應苦自害，　　亦不應起惱。
　聞聲恐怖者，　　是則林中獸，
　是輕躁眾生，　　不成出家法。
　仁者當堪耐，　　下中上惡聲，
　執心堅住者，　　是則出家法。
　不由他人語，　　令汝成劫賊，
　亦不由他人，　　令汝得羅漢；
　如汝自知已，　　諸天亦復知。」

[0771c29] 爾時比丘為彼天神所開悟已，專精思惟，斷除煩惱，得阿羅漢。

比丘避女惡名欲自殺經

【經文資訊】大正藏第 14 冊 No. 0503 比丘避女惡名欲自殺經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，維習安大德提供，閻學新大德輸入／沈介磐大德校對，北美某大德提供，三寶弟子提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA