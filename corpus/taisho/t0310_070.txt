大寶積經卷第七十

北齊三藏那連提耶舍譯

菩薩見實會第十六淨居天子讚偈品第二十三之一

[0394a24] 爾時淨居諸天子知無量眾生得住菩提，於佛法中無有疑慮已，稱意踊悅，各以妙偈讚佛功德。

[0394a27] 爾時信施天子以偈讚曰：

「所愛妻子施，　　并捨所重身，
　乃至王位財，　　我禮檀度者。」

[0394b01] 爾時樂持戒天子以偈讚曰：

「如來本持戒，　　一切無所著，
　獲果到彼岸，　　我禮戒度者。」

[0394b04] 爾時樂忍天子以偈讚曰：

「佛昔修忍辱，　　堪受解支節，
　初無悔惱心，　　我禮忍度者。」

[0394b07] 爾時樂精進天子以偈讚曰：

「不退勇健首，　　精進有大力，
　已得上菩提，　　我禮進度者。」

[0394b10] 爾時樂禪天子以偈讚曰：

「佛本修禪定，　　世間所不知，
　三際得平等，　　我禮禪度者。」

[0394b13] 爾時威德天子以偈讚曰：

「大雄於般若，　　相續而修行，
　獲得無盡慧，　　我禮智度者。」

[0394b16] 爾時界慧天子以偈讚曰：

「布施及愛語，　　利益與同事，
　以此度眾生，　　我禮大導師。」

[0394b19] 爾時淨慧天子以偈讚曰：

「於大慈悲喜，　　長夜常修習，
　以是濟群生，　　歸命大船師。」

[0394b22] 爾時淨心天子以偈讚曰：

「以度無諍行，　　調心大牟尼，
　能調未調者，　　我禮調御師。」

[0394b25] 爾時無垢慧天子以偈讚曰：

「廣心柔軟心，　　心調及諸根，
　知諸眾生心，　　我禮悉知者。」

[0394b28] 爾時淨意天子以偈讚曰：

「具足正念者，　　安住堅慧中，
　明達悉了知，　　禮覺覺他者。」

[0394c02] 爾時莊嚴心天子以偈讚曰：

「佛久心清淨，　　亦淨佛國土，
　及淨群生慧，　　我禮淨法王。」

[0394c05] 爾時無勝天子以偈讚曰：

「所願無能壞，　　降伏魔怨力，
　滿足諸大願，　　悅喻諸天眾。」

[0394c08] 爾時速營事天子以偈讚曰：

「如來速知法，　　亦疾淨眾生，
　已見難見法，　　我禮速事者。」

[0394c11] 爾時堅精進天子以偈讚曰：

「處處悉解脫，　　離癡無諸漏，
　已度彼岸住，　　我禮堅固力。」

[0394c14] 爾時樂威儀天子以偈讚曰：

「離欲無諸過，　　除闇得漏盡，
　為世勝福田，　　我禮應供者。」

[0394c17] 爾時善住天子以偈讚曰：

「世尊住正法，　　三界所供養，
　一道安隱行，　　是故我敬禮。」

[0394c20] 爾時無動天子以偈讚曰：

「佛如堅固山，　　不為風所動，
　毀譽常平等，　　是故今敬禮。」

[0394c23] 爾時得平等天子以偈讚曰：

「大雄色殊勝，　　具三十二相，
　有大深智慧，　　我禮端正智。」

[0394c26] 爾時深慧天子以偈讚曰：

「非身大身者，　　安住真如法，
　顯說於實際，　　世間無與等。」

[0394c29] 爾時無等礙慧天子以偈讚曰：

「究竟同不二，　　勇健能伏魔，
　不疑於深義，　　照法到彼岸。」

[0395a03] 爾時喜意天子以偈讚曰：

「喜意本勇健，　　所學皆通利，
　棄捨此三界，　　如蛇脫故皮。」

[0395a06] 爾時定意天子以偈讚曰：

「譬如闇室燈，　　油盡故明滅，
　智者如是滅，　　由聞佛法故。」

[0395a09] 爾時住舍摩他天子以偈讚曰：

「如來普觀察，　　為欲所結縛，
　佛能斷彼羂，　　由執智劍故。」

[0395a12] 爾時多舍摩他天子以偈讚曰：

「定心及定行，　　定威儀境界，
　佛能滅煩惱，　　我禮伏怨者。」

[0395a15] 爾時無畏舍摩他天子以偈讚曰：

「學佛舍摩他，　　菩薩得名稱，
　正定導引故，　　成就定心佛。」

[0395a18] 爾時定食天子以偈讚曰：

「寂滅一切法，　　大雄所演說，
　解彼大智者，　　疾成於如來。」

[0395a21] 爾時常觀天子以偈讚曰：

「常觀諸眾生，　　悉隨如來學，
　獲得勝菩提，　　滿足大智慧。」

[0395a24] 爾時持德天子以偈讚曰：

「如來智彼岸，　　菩薩修學故，
　成世大威德，　　能見無量法。」

[0395a27] 爾時造光天子以偈讚曰：

「彼得不思光，　　當獲無垢樂，
　照世如來所，　　得聞智境界。」

[0395b01] 爾時無垢光天子以偈讚曰：

「諸法無分別，　　以善方便故，
　修習如是智，　　故成妙丈夫。」

[0395b04] 爾時無所住天子以偈讚曰：

「無住無觸嬈，　　諸法無所覺，
　不覺於自他，　　佛依真實見。」

[0395b07] 爾時宅慧天子以偈讚曰：

「諸法無窟宅，　　導師如是見，
　為眾生說故，　　隨順取法相。」

[0395b10] 爾時無依慧天子以偈讚曰：

「諸法無所依，　　遠離於彼此，
　如來顯真實，　　如掌菴羅果。」

[0395b13] 爾時虛空行天子以偈讚曰：

「知法如虛空，　　不生亦不滅，
　佛見法如是，　　故能離世間。」

[0395b16] 爾時無積聚天子以偈讚曰：

「無求亦無慢，　　無覺無不覺，
　依真無自性，　　是佛見世間。」

[0395b19] 爾時修慧天子以偈讚曰：

「猶如巧幻師，　　幻作種種事，
　非實而見實，　　故佛無與等。」

[0395b22] 爾時喜悟天子以偈讚曰：

「譬如鏡中像，　　雖見非真實，
　佛如是見法，　　不迷於世間。」

[0395b25] 爾時除疑天子以偈讚曰：

「佛如呼聲響，　　諸法亦復然，
　說聞俱非實，　　是佛見世間。」

[0395b28] 爾時無礙辯天子以偈讚曰：

「安住正法者，　　辯才深妙說，
　世尊久證法，　　故能具足辯。」

[0395c02] 爾時無障智天子以偈讚曰：

「依真無自性，　　一切法如是，
　如來如實知，　　故能除闇冥。」

[0395c05] 爾時無憂天子以偈讚曰：

「無憂亦無惱，　　無靜無嬈濁，
　諸法無垢染，　　佛見真實性。」

[0395c08] 爾時行具足天子以偈讚曰：

「無來亦無去，　　諸法無所有，
　如來真實見，　　如是為世說。」

[0395c11] 爾時勝慧天子以偈讚曰：

「無染亦無淨，　　非愚亦非智，
　諸法無能所，　　佛依如實見。」

[0395c14] 爾時得無礙天子以偈讚曰：

「非明亦非闇，　　非色非非色，
　非縛非解脫，　　佛慧如實見。」

[0395c17] 爾時勇目天子以偈讚曰：

「非[戶@句]亦非遍，　　非有亦非無，
　如夢受五慾，　　佛見法如實。」

[0395c20] 爾時不瞬天子以偈讚曰：

「不生亦不滅，　　亦不住中間，
　迷彼無智者，　　唯佛見真實。」

[0395c23] 爾時住空天子以偈讚曰：

「非人非眾生，　　非用非世財，
　隨說故有用，　　佛能真實見。」

[0395c26] 爾時住無相天子以偈讚曰：

「所用一切法，　　彼皆悉無相，
　諸法性相離，　　導師如是見。」

[0395c29] 爾時無願天子以偈讚曰：

「因法空無相，　　以是不起願，
　假設有願求，　　唯佛如實知。」

[0396a03] 爾時三昧流注天子以偈讚曰：

「已得解脫門，　　無有解脫者，
　煩惱本亦無，　　佛見真實性。」

[0396a06] 爾時無毀天子以偈讚曰：

「捨棄一切惡，　　集諸功德聚，
　故佛無毀訾，　　亦無毀呰事。」

[0396a09] 爾時電雲天子以偈讚曰：

「猶如雷電雲，　　降雨充大地，
　佛注正法雨，　　充足諸群生。」

[0396a12] 爾時不唐願天子以偈讚曰：

「世尊辭無上，　　能轉正法輪，
　明達深法理，　　具足一切智。」

[0396a15] 爾時具智慧天子以偈讚曰：

「無生亦無滅，　　諸法自性爾，
　如來善知故，　　亦復轉教他。」

[0396a18] 爾時師子吼天子以偈讚曰：

「如來師子吼，　　演說空法時，
　外道皆怖畏，　　如獸畏師子。」

[0396a21] 爾時業無放逸天子以偈讚曰：

「現前無放逸，　　佛修成菩提，
　導師於正法，　　無逸到彼岸。」

[0396a24] 爾時住無放逸天子以偈讚曰：

「安住不放逸，　　增益佛正法，
　十力及餘行，　　佛法不思議。」

[0396a27] 爾時無放逸生天子以偈讚曰：

「會於無放逸，　　助道得生長，
　以此濟群生，　　佛亦自解脫。」

[0396b01] 爾時成無放逸天子以偈讚曰：

「無逸得成就，　　諸有依解脫，
　聲聞及菩薩，　　皆從如是學。」

[0396b04] 爾時不逸行天子以偈讚曰：

「所有諸佛子，　　常不放逸行，
　能取一切智，　　善觀世間故。」

[0396b07] 爾時無逸護天子以偈讚曰：

「佛修菩提時，　　守護不放逸，
　逮得勝菩提，　　大悲莊嚴故。」

[0396b10] 爾時住不放逸天子以偈讚曰：

「若住不放逸，　　揀擇一相法，
　佛子大勇健，　　當得父遺財。」

[0396b13] 爾時樂不放逸天子以偈讚曰：

「勇健樂不逸，　　能破煩惱山，
　是等以佛智，　　疾滅高慢聚。」

[0396b16] 爾時堅持不放逸天子以偈讚曰：

「守護無放逸，　　昔求一切智，
　阿僧祇億劫，　　佛心無疲倦。」

[0396b19] 爾時舍摩他現前天子以偈讚曰：

「法寂自性爾，　　是諸佛境界，
　智者依彼住，　　能趣勝菩提。」

[0396b22] 爾時依舍摩他天子以偈讚曰：

「諸佛依舍摩，　　依而不取著，
　眾生煩惱滅，　　如雨淹諸塵。」

[0396b25] 爾時住舍摩他天子以偈讚曰：

「諸佛住舍摩，　　不動如大山，
　天魔不能壞，　　心寂故歸命。」

[0396b28] 爾時舍摩他調伏天子以偈讚曰：

「舍摩所調伏，　　佛子無譏毀，
　億魔不能動，　　離欲如羅漢。」

[0396c02] 爾時修舍摩他天子以偈讚曰：

「大雄昔修習，　　舍摩他定時，
　無有知佛心，　　依何得禪定。」

[0396c05] 爾時舍摩他上首天子以偈讚曰：

「佛轉正法輪，　　奮得舍摩他，
　餘法悉依彼，　　以是獲菩提。」

[0396c08] 爾時留舍摩他天子以偈讚曰：

「佛說舍摩他，　　是為心籠網，
　眾生墮迷獄，　　佛教降伏心。」

[0396c11] 爾時舍摩他境界天子以偈讚曰：

「諸佛妙境界，　　是為舍摩他，
　修此得無礙，　　成就大導師。」

[0396c14] 爾時滿足舍摩他天子以偈讚曰：

「以禪充滿心，　　復更修集慧，
　故佛得菩提，　　復能安眾生。」

[0396c17] 爾時重舍摩他天子以偈讚曰：

「不見有餘道，　　唯在佛法中，
　獲得大智慧，　　成就無上士。」

[0396c20] 爾時欣毘婆舍那天子以偈讚曰：

「佛依毘舍那，　　能視一切法，
　菩薩隨順學，　　成就自然智。」

[0396c23] 爾時生毘婆舍那天子以偈讚曰：

「到智彼岸故，　　成就大醫王，
　顯示四真諦，　　皆由毘舍那。」

[0396c26] 爾時住毘婆舍那天子以偈讚曰：

「住毘婆舍那，　　如實知諸法，
　勇健證菩提，　　能成大導師。」

[0396c29] 爾時修盡毘婆舍那天子以偈讚曰：

「大士以智慧，　　修習勝菩提，
　不生識境界，　　成就大導師。」

[0397a03] 爾時樂毘婆舍那天子以偈讚曰：

「智者依真實，　　觀察如此法，
　能獲無等果，　　成佛號導師。」

[0397a06] 爾時勤習毘婆舍那天子以偈讚曰：

「勤修智慧故，　　能立諸苦行，
　彼成難降伏，　　不為邪道壞。」

[0397a09] 爾時毘婆舍那天子以偈讚曰：

「所有諸佛子，　　觀察法相故，
　彼知法相已，　　成就調御師。」

[0397a12] 爾時修毘婆舍那天子以偈讚曰：

「如來於長夜，　　修習勝智慧，
　能成一切智，　　度脫無量眾。」

[0397a15] 爾時殊勝行天子以偈讚曰：

「佛修一切智，　　成就大導師，
　以法濟世間，　　越渡駃流水。」

[0397a18] 爾時住毘婆舍那天子以偈讚曰：

「住毘婆舍那，　　觀察一切法，
　出生諸佛法，　　地生尼拘樹。」

[0397a21] 爾時持毘婆舍那天子以偈讚曰：

「世尊諸佛子，　　攝受勝智慧，
　得上菩提已，　　能度諸眾生。」

[0397a24] 爾時遊戲毘婆舍那天子以偈讚曰：

「遊戲於諸法，　　得佛無所畏，
　無怯亦無怖，　　勝智大牟尼。」

[0397a27] 爾時隨順毘婆舍那天子以偈讚曰：

「大雄於諸法，　　皆會毘舍那，
　觀察無自性，　　是即佛菩提。」

[0397b01] 爾時毘婆舍那堅固天子以偈讚曰：

「諸佛智堅固，　　於法無所畏，
　觀見群生苦，　　能起大悲心。」

[0397b04] 爾時毘婆舍那天子以偈讚曰：

「以智趣菩提，　　有智能善學，
　彼得勝菩提，　　度脫諸眾生。」

[0397b07] 爾時修空天子以偈讚曰：

「修習於空法，　　智者悟菩提，
　能壞諸牢獄，　　亦度結縛者。」

[0397b10] 爾時解空天子以偈讚曰：

「世尊解空故，　　不見於身命，
　無緣無自性，　　依是為世說。」

[0397b13] 爾時空境界天子以偈讚曰：

「一切佛境界，　　諸法性自空，
　大雄於中學，　　愍濟眾生故。」

[0397b16] 爾時信空天子以偈讚曰：

「如來離臭穢，　　怖畏亦久度，
　不著於諸法，　　如風無所依。」

[0397b19] 爾時樂空天子以偈讚曰：

「修習空法者，　　能樂佛境界，
　彼即供養佛，　　亦成無上供。」

[0397b22] 爾時空建立天子以偈讚曰：

「修習空法故，　　導師得建立，
　通達空法已，　　成就世間親。」

[0397b25] 爾時向空天子以偈讚曰：

「佛知無一法，　　不是涅槃者，
　諸法趣涅槃，　　此是佛菩提。」

[0397b28] 爾時空成就天子以偈讚曰：

「已得空寂定，　　佛子得成就，
　彼等供養佛，　　是修空法者。」

[0397c02] 爾時趣空天子以偈讚曰：

「所有歸空者，　　有智非愚癡，
　無著斷煩惱，　　離垢得菩提。」

[0397c05] 爾時滿足空天子以偈讚曰：

「佛法得滿足，　　成就難降伏，
　所有修空者，　　能利益世間。」

[0397c08] 爾時住空天子以偈讚曰：

「安住佛法中，　　能修空智者，
　無量諸魔眾，　　不能動彼等。」

[0397c11] 爾時樂無相天子以偈讚曰：

「喜樂於無相，　　不著有相中，
　揀擇諸法已，　　佛能超世間。」

[0397c14] 爾時無相行天子以偈讚曰：

「習行無相時，　　清淨寂滅行，
　離相眾生等，　　魔不知彼趣。」

[0397c17] 爾時無相境界天子以偈讚曰：

「無相佛境界，　　如來於中修，
　無相難證解，　　我禮定行者。」

[0397c20] 爾時渴樂無相天子以偈讚曰：

「此等一切眾，　　渴樂無相法，
　悕求父資財，　　供養天人師。」

[0397c23] 爾時修無相行天子以偈讚曰：

「如來於無相，　　晝夜常修行，
　天人及鬼神，　　不知佛所趣。」

[0397c26] 爾時無相解脫天子以偈讚曰：

「大雄住無相，　　思量一切法，
　導師所修學，　　是故我敬禮。」

[0397c29] 爾時無相遊戲天子以偈讚曰：

「大慈現遊戲，　　常依無相法，
　成熟眾生故，　　住於佛智中。」

[0398a03] 爾時無相成就天子以偈讚曰：

「善修離相者，　　能得佛菩提，
　亦能供養佛，　　如子恭敬父。」

[0398a06] 爾時久樂無相天子以偈讚曰：

「彼愛佛正法，　　即是眾生塔，
　所有棄相者，　　得住於師處。」

[0398a09] 爾時無相道天子以偈讚曰：

「眾生諸所歸，　　依道得濟度，
　無著寂滅行，　　如來最無上。」

[0398a12] 爾時信無相天子以偈讚曰：

「信解無相者，　　寂滅離諸怨，
　我禮一切佛，　　自度度他者。」

[0398a15] 爾時趣無願天子以偈讚曰：

「世尊所有願，　　求之不可得，
　彼等離所作，　　是佛出世間。」

[0398a18] 爾時修無願天子以偈讚曰：

「於有不起願，　　修行寂滅心，
　斷除渴愛縛，　　是佛離世間。」

[0398a21] 爾時無願生天子以偈讚曰：

「彼得大精進，　　於有離愛染，
　是等如來子，　　悉禮自己父。」

[0398a24] 爾時從無願生天子以偈讚曰：

「彼等不起願，　　於有而壞有，
　所能斷愛者，　　佛子離譏毀。」

[0398a27] 爾時無願解脫天子以偈讚曰：

「無願得解脫，　　不求離諸縛，
　放捨不起願，　　佛子持威德。」

[0398b01] 爾時出無願天子以偈讚曰：

「出離憂曠野，　　拔斷愛染根，
　彼等禮如來，　　得除飢渴者。」

[0398b04] 爾時必定無願天子以偈讚曰：

「善知有苦者，　　亦知世樂妄，
　佛是彼等父，　　彼為導師子。」

[0398b07] 爾時向無願天子以偈讚曰：

「於有見苦者，　　彼人得調伏，
　我禮善調伏，　　破有調御師。」

[0398b10] 爾時超無願天子以偈讚曰：

「超度有曠野，　　得住安隱處，
　普禮大導師，　　已伏煩惱怨。」

[0398b13] 爾時被無願鎧天子以偈讚曰：

「戰勝破怨敵，　　最強難伏者，
　降諸魔眾已，　　勇健不求有。」

[0398b16] 爾時無願力天子以偈讚曰：

「大力於解脫，　　能斷諸魔縛，
　是諸佛子等，　　觀魔如網草。」

[0398b19] 爾時觀身天子以偈讚曰：

「諸有觀此身，　　彼能樂佛法，
　無身無作者，　　是等隨順法。」

[0398b22] 爾時念身天子以偈讚曰：

「所有念此身，　　穢惡不清淨，
　已知身如實，　　敬禮大導師。」

[0398b25] 爾時厭患身天子以偈讚曰：

「繫念於內身，　　觀見不淨相，
　彼得離身苦，　　調伏故敬禮。」

[0398b28] 爾時捨身天子以偈讚曰：

「捨此膿血身，　　如蛇脫故皮，
　敬禮於非身，　　是大如來身。」

[0398c02] 爾時厭惡身天子以偈讚曰：

「厭惡膿血身，　　不淨甚臭穢，
　捨此不淨身，　　歸敬天人師。」

[0398c05] 爾時患身疲勞天子以偈讚曰：

「所患爛壞身，　　佛子求清淨，
　彼得悉禮佛，　　所修正法身。」

[0398c08] 爾時怖身天子以偈讚曰：

「觀知此四大，　　猶如惡毒蛇，
　彼等超度身，　　敬禮大導師。」

[0398c11] 爾時見身過天子以偈讚曰：

「現前見身過，　　是得智慧眼，
　悉照此三有，　　智者依佛慧。」

[0398c14] 爾時不樂身天子以偈讚曰：

「所有不樂身，　　不依法相住，
　無著於諸結，　　彼等禮調御。」

[0398c17] 爾時於有起怨想天子以偈讚曰：

「於有如怨想，　　修觀壞諸有，
　佛子如是學，　　智生悟菩提。」

[0398c20] 爾時壞有天子以偈讚曰：

「於有見過已，　　能知滅無畏，
　佛子勤求道，　　獲得父遺財。」

[0398c23] 爾時棄有天子以偈讚曰：

「所修棄諸有，　　樂住大涅槃，
　心淨離眾結，　　我禮大導師。」

[0398c26] 爾時斷有天子以偈讚曰：

「斷除有根本，　　照達三千界，
　世尊諸子等，　　所學悉通利。」

[0398c29] 爾時度有天子以偈讚曰：

「已度於有海，　　濟拔孤獨者，
　於此三界中，　　彼等不在數。」

[0399a03] 爾時破有天子以偈讚曰：

「佛子修道者，　　能破於三有，
　彼是供養佛，　　以化眾生故。」

[0399a06] 爾時於有解脫天子以偈讚曰：

「有流得解脫，　　究竟住後際，
　大雄出世間，　　敬禮斷有者。」

[0399a09] 爾時滅有天子以偈讚曰：

「滅除有根本，　　度有到彼岸，
　已斷於後際，　　世間無如佛。」

[0399a12] 爾時住後際天子以偈讚曰：

「如來後際住，　　寂滅到彼岸，
　度有一切智，　　覺了未寤者。」

[0399a15] 爾時於有住後際天子以偈讚曰：

「佛於後際住，　　說彼三有因，
　不見有諸結，　　後能不生有。」

[0399a18] 爾時得滅有天子以偈讚曰：

「知有空寂已，　　能解三有因，
　精進不怯弱，　　我禮平等者。」

[0399a21] 爾時度有到彼岸天子以偈讚曰：

「度有到彼岸，　　拔除有根源，
　救度諸群生，　　導師愍一切。」

[0399a24] 爾時於受無惱天子以偈讚曰：

「於受無貢高，　　無思亦無慮，
　禪事悉知解，　　觀受如水泡。」

[0399a27] 爾時解受天子以偈讚曰：

「如來知諸受，　　本來無自性，
　凡夫所著處，　　如夢受欲樂。」

[0399b01] 爾時觀受天子以偈讚曰：

「有智觀諸受，　　能取於善道，
　不生未來受，　　如是見導師。」

[0399b04] 爾時離受天子以偈讚曰：

「受及所受者，　　佛見無自性，
　能即為眾說，　　難知甚深句。」

[0399b07] 爾時決定知受天子以偈讚曰：

「諸受但世諦，　　第一義中無，
　如來說真實，　　除斷世間疑。」

[0399b10] 爾時善解受天子以偈讚曰：

「世尊善知受，　　猶如空中雲，
　誰迷無智者，　　獨佛能實解。」

[0399b13] 爾時通達受天子以偈讚曰：

「如來達諸受，　　解受到彼岸，
　知受無我所，　　說法最為上。」

[0399b16] 爾時度受天子以偈讚曰：

「世尊已久度，　　最難三受海，
　捨離惡污泥，　　佛智號無上。」

[0399b19] 爾時斷受天子以偈讚曰：

「導師於諸受，　　了知出世間，
　超離污染泥，　　不著於諸有。」

[0399b22] 爾時思受天子以偈讚曰：

「如來念諸受，　　由受苦世間，
　眾生煩惱縛，　　佛知真實性。」

[0399b25] 爾時解心天子以偈讚曰：

「佛心伏煩惱，　　亦降諸魔怨，
　依真無所破，　　故佛號牟尼。」

[0399b28] 爾時識心天子以偈讚曰：

「佛久識心相，　　猶如巧幻師，
　幻作種種像，　　故佛號應供。」

[0399c02] 爾時心行天子以偈讚曰：

「大雄已修行，　　能斷心所緣，
　億劫阿僧祇，　　心性不可得。」

[0399c05] 爾時攝心天子以偈讚曰：

「躁動難調伏，　　無體而住窟，
　佛斷速疾心，　　故能受勝供。」

[0399c08] 爾時揀擇心天子以偈讚曰：

「佛已揀擇心，　　眾生為心縛，
　佛能真實知，　　如幻師教子。」

[0399c11] 爾時修心境界天子以偈讚曰：

「所行心境界，　　導師決定見，
　如夢受五欲，　　迷彼愚癡者。」

[0399c14] 爾時心自在天子以偈讚曰：

「調伏作業已，　　心無分別事，
　如來見心相，　　世間所不知。」

[0399c17] 爾時心勇天子以偈讚曰：

「所言心勇者，　　能破魔軍眾，
　以心見心者，　　觀心不疲倦。」

[0399c20] 爾時建立天子以偈讚曰：

「如來觀眾生，　　於法建立者，
　以心能知心，　　彼則真佛子。」

[0399c23] 爾時定心天子以偈讚曰：

「所有伏心者，　　彼能行寂滅，
　是等離諸縛，　　不為魔所惱。」

[0399c26] 爾時柔軟心天子以偈讚曰：

「勇健柔軟心，　　調伏眾生輩，
　所樂佛法者，　　不著於諸欲。」

[0399c29] 爾時淨心天子以偈讚曰：

「善心樂清淨，　　審思而作業，
　聞佛正法已，　　無疑於深義。」

[0400a03] 爾時住法天子以偈讚曰：

「所有向法心，　　深樂不退沒，
　彼是真佛子，　　已到調伏地。」

[0400a06] 爾時思惟法天子以偈讚曰：

「思惟於法界，　　境界無非一，
　一切法界淨，　　諸佛所學處。」

[0400a09] 爾時法界建立天子以偈讚曰：

「法界所建立，　　是大慈悲心，
　能住一相中，　　彼是真佛子。」

[0400a12] 爾時法界境界天子以偈讚曰：

「世尊說法界，　　是為諸佛土，
　大士所行處，　　此智不思議。」

[0400a15] 爾時法界生天子以偈讚曰：

「法界所出生，　　是智難思議，
　不疑深佛法，　　亦知諸根性。」

[0400a18] 爾時入法界天子以偈讚曰：

「入深法界者，　　解法無與等，
　是力不思議，　　亦得諸妙願。」

[0400a21] 爾時法界無畏天子以偈讚曰：

「已得無畏法，　　是住安隱處，
　所有辯才力，　　無能與等者。」

[0400a24] 爾時善解法界天子以偈讚曰：

「如來解法界，　　亦達一切智，
　示現法界相，　　如掌菴羅果。」

[0400a27] 爾時住法界天子以偈讚曰：

「世尊住法界，　　見法真實性，
　不依亦不離，　　不取復不捨。」

[0400b01] 爾時法界行天子以偈讚曰：

「如來行法界，　　寂靜如虛空，
　境界大牟尼，　　敬禮慈悲父。」

[0400b04] 爾時歸法界天子以偈讚曰：

「隨其種種門，　　世尊說法界，
　彼彼法門中，　　無心亦無色。」

[0400b07] 爾時法界精進天子以偈讚曰：

「世尊說精進，　　能知於法界，
　因修精進故，　　覺智到彼岸。」

[0400b10] 爾時法界充滿天子以偈讚曰：

「大慈以正法，　　充飽諸世間，
　能知法界者，　　彼得住菩提。」

[0400b13] 爾時徹法界天子以偈讚曰：

「世尊徹深法，　　故能觀世間，
　法界悉知已，　　我禮天人師。」

[0400b16] 爾時住智處天子以偈讚曰：

「是處人中上，　　如來智所得，
　法界及十方，　　導師所行處。」

[0400b19] 爾時住處天子以偈讚曰：

「法界是住處，　　眾智所行道，
　諸有一切法，　　悉作一相解。」

[0400b22] 爾時知處天子以偈讚曰：

「世尊知法界，　　已作一相修，
　眾生諸欲性，　　佛亦悉了知。」

[0400b25] 爾時出處天子以偈讚曰：

「能取一切智，　　是謂諸佛子，
　於此法界處，　　惟智所能知。」

[0400b28] 爾時學處天子以偈讚曰：

「所習法界者，　　安住菩提中，
　得達自然處，　　疾成於如來。」

[0400c02] 爾時非處學天子。以偈讚曰：

「所見非處者，　　能樂如來教，
　千億眾魔軍，　　不能迷惑彼。」

[0400c05] 爾時知非處天子以偈讚曰：

「所有知非處，　　智者得欣喜，
　我等修菩提，　　億魔不能動。」

[0400c08] 爾時深密處天子以偈讚曰：

「善學深智處，　　安住正法中，
　能乘魔波旬，　　如車駕調馬。」

[0400c11] 爾時善非處天子以偈讚曰：

「非處善法界，　　習學於一相，
　若魔能惱者，　　佛說無是處。」

[0400c14] 爾時住處天子以偈讚曰：

「是處及非處，　　示現愚癡者，
　如來自覺已，　　復為眾生說。」

[0400c17] 爾時善取天子以偈讚曰：

「彼因所取事，　　及昔所作業，
　彼因修業處，　　世尊皆悉知。」

[0400c20] 爾時巧業天子以偈讚曰：

「貪欲及恚癡，　　佛亦知因業，
　為因為業者，　　如來悉知彼。」

[0400c23] 爾時知當來天子以偈讚曰：

「知彼當來世，　　眾生所作業，
　彼因所作事，　　是處佛悉知。」

[0400c26] 爾時思現在天子以偈讚曰：

「普及十方界，　　眾生業與因，
　處及因業事，　　導師悉了知。」

[0400c29] 爾時力境界天子以偈讚曰：

「若業若與因，　　處所及出生，
　如來無不知，　　故稱天人師。」

[0401a03] 爾時樂力天子以偈讚曰：

「因業及處所，　　三世果報中，
　彼有所作事，　　如來皆悉知。」

[0401a06] 爾時力主天子以偈讚曰：

「因業所作事，　　報因及因緣，
　處所性自離，　　是佛無有等。」

[0401a09] 爾時力吉祥天子以偈讚曰：

「因業所作事，　　處因緣世諦，
　所受用果報，　　佛知彼悉空。」

[0401a12] 爾時力悅天子以偈讚曰：

「因業所作事，　　俗諦因緣處，
　佛自悉知已，　　說彼無自性。」

[0401a15] 爾時力遊戲天子以偈讚曰：

「因緣所作事，　　處因緣世諦，
　不由自他生，　　佛知從緣起。」

大寶積經卷第七十

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA