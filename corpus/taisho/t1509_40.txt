大智度論釋往生品第四  之下  (卷四十)
聖者龍樹造

後秦龜茲國三藏鳩摩羅什譯

[0348c14]  ◎【經】

[0348c14]  舍利弗白言：「世尊！云何菩薩摩訶薩法  眼淨？」

[0348c15]  佛告舍利弗：「菩薩摩訶薩以法眼知是  人隨信行、是人隨法行、是人無相行，是人行  空解脫門、是人行無相解脫門、是人行無作
解脫門，得五根，得五根故得無間三昧，得無  間三昧故得解脫智，得解脫智故斷三結：有  眾見、疑、齋戒取，是人名為須陀洹；是人得思
惟道，薄婬、恚、癡，當得斯陀含；增進思惟道，斷  婬、恚，得阿那含；增進思惟道，斷色染、無色  染、無明、慢、掉，得阿羅漢。是人行空、無相、無作
解脫門，得五根，得五根故得無間三昧，得無  間三昧故得解脫智，得解脫智故知所有集  法皆是滅法，作辟支佛。是為菩薩法眼淨。

[0348c27]  「復次，舍利弗！菩薩摩訶薩知是菩薩初發意行  檀波羅蜜乃至行般若波羅蜜，成就信根、精  進根，善根純厚；用方便力故，為眾生受身；若
生剎利大姓，若生婆羅門大姓，若生居士大  家；若生四天王天處乃至他化自在天處；是  菩薩於其中住，成就眾生，隨其所樂，皆給施
之；亦淨佛世界，值遇諸佛，供養、恭敬、尊重、讚  歎，乃至阿耨多羅三藐三菩提，亦不墮聲聞、  辟支佛地；是為菩薩摩訶薩法眼淨。

[0349a06]  「復次，舍  利弗！菩薩摩訶薩如是知是菩薩於阿耨多  羅三藐三菩提退、知是菩薩於阿耨多羅三  藐三菩提不退，知是菩薩受阿耨多羅三藐
三菩提記、知是菩薩未受阿耨多羅三藐三  菩提記，知是菩薩到阿鞞跋致地、知是菩薩  未到阿鞞跋致地，知是菩薩具足神通、知是
菩薩未具足神通；知是菩薩已具足神通，  飛到十方如恒河沙等世界，見諸佛供養恭  敬，尊重讚歎；知是菩薩未得神通、當得神通；
知是菩薩當淨佛世界、未淨佛世界，是菩  薩成就眾生、未成就眾生，是菩薩為諸佛所  稱譽、所不稱譽，是菩薩親近諸佛、不親近佛，
是菩薩壽命有量、壽命無量，是菩薩得佛  時，比丘眾有量、比丘眾無量；是菩薩得阿耨  多羅三藐三菩提時，以菩薩為僧、不以菩薩
為僧；是菩薩當修苦行難行、不修苦行難  行，是菩薩一生補處、未一生補處，是菩薩  受最後身、未受最後身，是菩薩能坐道場、不
能坐道場，是菩薩有魔、無魔。如是，舍利弗！  是為菩薩摩訶薩法眼淨。」

[0349a26]  【論】

[0349a26]  釋曰：

[0349a26]  菩薩摩  訶薩初發心時，以肉眼見世界眾生，受諸  苦患，心生慈愍；學諸禪定，修得五通，以天  眼遍見六道中眾生受種種身心苦，益加憐
愍故，求慧眼以救濟之。得是慧眼已，  見眾生心相種種不同，云何令眾生得是實  法，故求法眼，引導眾生令入法中，故名  法眼。

[0349b04]  所謂「是人隨信行，是人隨法行」，初入無  漏道——鈍根者名隨信行，是人初依信力故  得道，名為隨信行；利根者名隨法行，是人
分別諸法故得道，是名隨法行。是二人，十  五心中亦名為無相行。過是已往，或名須  陀洹，或名斯陀含，或名阿那含。十五心中  疾速，無人能取其相者，故名無相。

[0349b10]  有人無  始世界來，性常質直，好樂實事者；有人好  行捨離者；有人世世常好善寂者。好實者，  用空解脫門得道，以諸實中空為第一
故；好行捨者，行無作解脫門得道；好善寂  者，行無相解脫門得道。

[0349b15]  問曰：

[0349b15]  何以說「得五  根」？

[0349b16]  答曰：

[0349b16]  有人言：一切聖道名為五根，五根  成立故。八根雖皆是善，而三無漏根無有  別異，以是故但說五根。

[0349b18]  取果時相應三昧，  名「無間三昧」；得是三昧已，得解脫智，以  是解脫智斷三結，得果證。

[0349b20]  「有眾見」者，於五  受眾中，生我若我所。

[0349b21]  「疑」者，於三寶、四諦中  不信。

[0349b22]  「齋戒取」者，九十六種外道法中，取是  法，望得苦解脫。

◎

[0349b24]  ◎問曰：

[0349b24]  見諦所斷十結，得須陀洹果，何以  故但說三、不說七？

[0349b25]  答曰：

[0349b25]  若說有眾見，已  說一切見結，如經說「有眾見為六十二見  根本」故。

[0349b27]  若人著我，復思惟：我為是常？為  是無常？若謂無常，墮斷滅中而生邪見，無  有罪福。若謂為常，墮常見中而生齋戒取；
計望得道，或修後世福德樂；欲得此二事  故取戒。求苦樂因緣故，謂天所作，便生  見取。若說有眾見，則攝是二見：邊見、邪見。
若說齋戒取，已說見取。餘四結未拔根本，  故不說。

[0349c05]  是十結於三界四諦所斷，分別有  八十八。

[0349c06]  須陀洹乃至辟支佛，分別聲聞、辟支  佛道，如先說。

[0349c07]  菩薩法眼有二種：一者、分別  知聲聞、辟支佛方便得道門，二者、知菩薩方  便行道門。聲聞、辟支佛事先已處處說，今  當分別菩薩法。

[0349c10]  若菩薩知是菩薩深行六  波羅蜜，薄諸煩惱故，用信根、精進根及  方便，為度眾生故受身。是菩薩生死肉身，
未得法性神通法身，以是故不說三根，  未離欲故。今世行布施功德，信根、精進根，  後世生剎利大姓乃至他化自在天。先知因，  後知果。

[0349c16]  復次，「是菩薩不退」者，如先說「不退  轉相」，亦如後〈阿鞞跋致品〉中說；與此相違，  名為退。

[0349c18]  不退菩薩有二種：一者、受記，二者、  未受記。如《首楞嚴三昧》四種受記中說。

[0349c19]  「具足  神通」者，於十方恒河沙世界中，一時能變化  無量身，供養諸佛、聽法，說法度眾生。如是
等，除佛無能及者，是為末後身菩薩；與此  相違者，名不具足。

[0349c23]  復次，各各自地中無所  少，名為具足；各各地中未成就，是不具  足。

[0349c25]  「得神通」有二種：有用者，有不用者。

[0349c25]  「未  得神通」者，有菩薩新發意故，未得神通；或  未離欲故、懈怠心故、行餘法故，是為未  得；與上相違，是為「得」。

[0349c28]  「淨佛世界、未淨世界」，  如先說。

[0349c29]  「成就眾生」者有二種：有先自成  功德，然後度眾生者；有先成就眾生，後自  成功德者。如寶華佛欲涅槃時，觀二菩薩
心，所謂彌勒、釋迦文菩薩。彌勒菩薩自功德  成就，弟子未成就；釋迦文菩薩弟子成就，自  身未成就。成就多人難，自成則易。作是念
已，入雪山谷寶窟中，身放光明。是時釋迦  文菩薩見佛，其心清淨，一足立，七日七夜，以  一偈讚佛；以是因緣故，超越九劫。如是等，
知成就眾生、不成就眾生者。

[0350a09]  「諸佛稱譽」，如先  說；與此相違，名為「不稱譽」。

[0350a10]  「親近諸佛」、「無量壽  命」、「無量比丘僧」、「純菩薩為僧」、「不修苦行」，如  〈初品〉末說。

[0350a12]  「一生補處」者，或以相知者，如阿  私陀仙人觀其身相，知今世成佛。珊若婆  羅門見乳糜，知今日成佛者應食。如遍吉
菩薩、觀世音菩薩、文殊師利菩薩等，見是菩  薩如諸佛相，知當成佛，如是等。

[0350a16]  「坐道場」  者，有菩薩見菩薩行處，地下有金剛地持  是菩薩；又見天龍鬼神持種種供養具，送  至道場，如是等，知坐道場。

[0350a19]  「有魔」者，宿世遮  他行道及種種求佛道因緣，不喜行慈，好  行空等餘法，如是等因緣，以宿世破他行  道，故有魔破壞。

[0350a22]  問曰：

[0350a22]  云何末後身菩薩受  惡業報、為魔來壞？

[0350a23]  答曰：

[0350a23]  菩薩以種種門  入佛道，或從悲門，或從精進、智慧門入  佛道。

[0350a25]  是菩薩行精進、智慧門，不行悲心，好  行精進、智慧故。譬如貴人，雖有種種好衣，  或時著一，餘者不著；菩薩亦如是，修種種
行以求佛道，或行精進、智慧道，息慈悲心。

[0350a29]  破行道者，增上慢故。諸長壽天、龍、鬼神不  識方便者，見作惡行因緣，若不受報，生  斷滅見，是故佛現受報。是故雖無罪因緣
實魔來，以方便力故現有魔。

[0350b03]  如是等一切  聲聞、辟支佛、諸菩薩種種方便門，令眾生入  道，是名「法眼淨」。

[0350b06]  【經】

[0350b06]  舍利弗白佛言：「世尊！云何菩薩摩訶薩  佛眼淨？」

[0350b07]  佛告舍利弗：「有菩薩摩訶薩求佛道  心，次第入如金剛三昧，得一切種智。爾時，成  就十力、四無所畏、四無礙智、十八不共法、大慈
大悲。是菩薩摩訶薩用一切種，一切法中，無  法不見，無法不聞，無法不知，無法不識。舍利  弗！是為菩薩摩訶薩得阿耨多羅三藐三菩提
時佛眼淨。如是，舍利弗！菩薩摩訶薩欲得五  眼，當學六波羅蜜。何以故？舍利弗！是六波  羅蜜中，攝一切善法，若聲聞法、辟支佛法、菩薩
法、佛法。舍利弗！若有實語，能攝一切善法者，  般若波羅蜜是。舍利弗！般若波羅蜜能生五  眼，菩薩學五眼者，得阿耨多羅三藐三菩提。」

[0350b19]  【論】

[0350b19]  釋曰：

[0350b19]  菩薩住十地中，具足六波羅蜜乃  至一切種智。菩薩入如金剛三昧，破諸煩  惱習，即時得諸佛無礙解脫，即生佛眼，所
謂一切種智、十力、四無所畏、四無礙智乃至  大慈大悲等諸功德，是名「佛眼」。

[0350b23]  問曰：

[0350b23]  智慧、  見物是眼相，云何大慈悲等名為「眼」？

[0350b24]  答曰：

[0350b25]  諸功德皆與慧眼相應故，通名為眼。

[0350b25]  復次，慈  悲心有三種：眾生緣、法緣、無緣。

[0350b26]  凡夫人，眾生  緣；聲聞、辟支佛及菩薩，初眾生緣，後法緣；諸  佛善修行畢竟空，故名為無緣，是故慈悲亦  名佛眼。

[0350b29]  已說佛眼，今說佛眼所用：是眼無  法不見、不聞、不知、不識。

[0350c01]  復次，有人謂：「十住  菩薩與佛無有差別，如遍吉、文殊師利、觀  世音等，具足佛十力功德等而不作佛，為
廣度眾生故。」是故生疑。以是故說佛眼  相——十方眾生及諸法中，無不見、無不聞。是  諸菩薩，於餘菩薩為大，比於佛不能遍  知；如月光明雖大，於日則不現。

[0350c07]  問曰：

[0350c07]  眼為  見相，云何說「聞」？

[0350c08]  答曰：

[0350c08]  眾生智慧，從六情生，  知六塵。人謂佛有所不聞，如外經書中  言或有所不聞；是故佛智慧無所不聞。
又耳識因緣生智慧，智慧所知，言「無法不  聞」。

[0350c12]  問曰：

[0350c12]  何以故三識所知合為一，三識所  知別為三——眼名為見，耳名為聞，意知名為  識，鼻、舌、身識名為覺？

[0350c14]  答曰：

[0350c14]  是三識助道法  多，是故別說；餘三識不爾，是故合說。

[0350c15]  是三  識但知世間事，是故合為一；餘三亦知世  間，亦知出世間，是故別說。

[0350c17]  復次，是三識但  緣無記法；餘三識或緣善，或緣不善，或緣  無記。

[0350c19]  復次，是三識能生三乘因緣，如眼見  佛及佛弟子，耳聞法，心籌量、正憶念。如是  等種種差別，以是故，六識所知事分為四  分。

[0350c22]  一切種智者，如人眼見近不見遠，見  內不見外，見麁不見細，見東不見西，  見此不見彼，見和合不見散，見生時  不見滅。

[0350c25]  肉眼見，天眼不見：眼根成就，未離  欲凡夫人故無天眼。

[0350c26]  天眼見，慧眼不見：凡  夫人得天眼神通故無慧眼。

[0350c27]  慧眼見，法眼不  見：未離欲聲聞聖人，不知種種度眾生道  故無法眼。

[0350c29]  法眼見，佛眼不見：菩薩得道種  智，知種種度眾生道，未成佛故無佛眼。

[0351a01]  復  次，肉眼、天眼見，慧眼、法眼、佛眼不見：凡夫人  眼根成就，得天眼神通故，無慧眼、法眼、佛  眼。

[0351a04]  肉眼、慧眼見，法眼、佛眼不見：眼根成就聲  聞聖人；不知種種度眾生道故無法眼，聲  聞人故無佛眼。

[0351a06]  肉眼、法眼見，佛眼不見：初  得無生忍、未受法性生身菩薩，得道種智；  未成佛故無佛眼。

[0351a08]  天眼、慧眼見，法眼、佛眼  不見：離欲聲聞聖人得天眼神通；非菩薩  故無道種智，無道種智故無法眼，聲聞人  故無佛眼。

[0351a11]  天眼、法眼見，佛眼不見：得菩薩  神通，知種種度眾生道；未成佛故無佛眼。

[0351a13]  慧眼、法眼見，佛眼不見：菩薩得無生法忍，  得無生法忍已，能觀一切眾生得道因緣，  以種種道而度脫之；未成佛故無佛眼。

[0351a16]  復次，肉眼、天眼、慧眼見，法眼、佛眼不見：眼根  成就聲聞聖人得天眼神通；無道種智故  無法眼，聲聞人故無佛眼。

[0351a18]  天眼、慧眼、法眼見，  佛眼不見：法性生身菩薩，具六神通，以種  種道度眾生；未成佛故無佛眼。

[0351a20]  復次，肉眼、  天眼、慧眼、法眼見，佛眼不見：初得無生法忍  菩薩，未捨肉身，得菩薩神通，無生法忍、道  種智具足；未成佛故無佛眼。

[0351a23]  如是等，不名  「無法不見聞覺識」。若以佛眼觀諸法，是名  「無所不見，無所不聞，無所不覺，無所不  識」。

[0351a26]  五塵隨義分別，亦如是。

[0351a26]  三乘等諸善法，  是五眼因緣。諸善法皆六波羅蜜攝；是六  波羅蜜，般若波羅蜜為本。以是故說「般若波
羅蜜能生五眼；菩薩漸漸學是五眼，不久  當作佛」。

[0351b02]  【經】

[0351b02]  「舍利弗！有菩薩摩訶薩行般若波羅蜜  時，修神通波羅蜜。以是神通波羅蜜，受種種  如意事：能動大地；變一身為無數身，無數身
還為一身；隱顯自在；山壁樹木，皆過無礙，如  行空中；履水如地；凌虛如鳥；出沒地中，如出  入水；身出烟炎，如大火聚；身中出水，如雪山
水流；日月大德，威力難當，而能摩捫；乃至梵  天，身得自在。亦不著是如意神通，神通事及  己身皆不可得；自性空故、自性離故、自性
無生故。不作是念：『我得如意神通。』除為薩婆  若心。如是，舍利弗！菩薩摩訶薩行般若波羅  蜜時，得如意神通智證。

[0351b13]  「是菩薩以天耳淨，過  於人耳，聞二種聲：天聲、人聲。亦不著是天  耳神通，天耳與聲及己身皆不可得，自性空
故、自性離故、自性無生故。不作是念：『我有  是天耳。』除為薩婆若心。如是，舍利弗！菩薩  摩訶薩行般若波羅蜜時，得天耳神通智證。

[0351b19]  「是菩薩如實知他眾生心：若欲心，如實知欲  心；離欲心，如實知離欲心；瞋心，如實知瞋心；  離瞋心，如實知離瞋心；癡心，如實知癡心；離
癡心，如實知離癡心；渴愛心，如實知渴愛心；  無渴愛心，如實知無渴愛心；有受心，如實知  有受心；無受心，如實知無受心；攝心，如實知
攝心；散心，如實知散心；小心，如實知小心；大  心，如實知大心；定心，如實知定心；亂心，如實  知亂心；解脫心，如實知解脫心；不解脫心，如
實知不解脫心；有上心，如實知有上心；無上  心，如實知無上心。亦不著是心！何以故？是  心非心相不可思議故，自性空故、自性離故、
自性無生故。不作是念：『我得他心智證。』除為  薩婆若心。如是，舍利弗！菩薩摩訶薩行般  若波羅蜜時，得他心神通智證。

[0351c04]  「是菩薩以宿  命智證通，念一心乃至百心，念一日乃至百  日，念一月乃至百月，念一歲乃至百歲，念
一劫乃至百劫、無數百劫、無數千劫、無數百千  劫，乃至無數百千萬億劫世；我是處如是  姓、如是名、如是生、如是食、如是久住、如是
壽限、如是長壽、如是受苦樂；我是中死、生彼  處，彼處死、生是處，有相有因緣。亦不著是  宿命神通，宿命神通事及己身皆不可得，自
性空故、自性離故、自性無生故。不作是念：  『我有是宿命神通。』除為薩婆若心。如是，舍  利弗！菩薩摩訶薩行般若波羅蜜時，得宿命  神通智證。

[0351c16]  「是菩薩以天眼見眾生死時、生時，  端政、醜陋，惡處、好處，若大、若小；知眾生隨  業因緣：是諸眾生身惡業成就、口惡業成就、
意惡業成就故，謗毀聖人、受邪見因緣故，  身壞命終墮惡道，生地獄中；是諸眾生身善  業成就、口善業成就、意善業成就，不謗毀聖
人、受正見因緣故，命終入善道，生天上。亦不  著是天眼神通，天眼神通事及己身皆不  可得，自性空故、自性離故、自性無生故。不
作是念：『我有是天眼神通。』除為薩婆若心。如  是，舍利弗！菩薩摩訶薩行般若波羅蜜時，得  天眼神通智證。亦見十方如恒河沙等世界
中眾生生死，乃至生天上。四神通亦如是。

[0351c28]  「是  菩薩摩訶薩漏盡神通，雖得漏盡神通，不墮  聲聞、辟支佛地；乃至阿耨多羅三藐三菩提，  亦不依異法。亦不著是漏盡神通，漏盡神通
事及己身皆不可得，自性空故、自性離故、自  性無生故。不作是念：『我得漏盡神通。』除為薩  婆若心。如是，舍利弗！菩薩摩訶薩行般若波
羅蜜時，得漏盡神通智證。

[0352a06]  「如是，舍利弗！菩薩  摩訶薩行般若波羅蜜時，具足神通波羅蜜；  具足神通波羅蜜已，增益阿耨多羅三藐三  菩提。」

[0352a09]  【論】

[0352a09]  釋曰：

[0352a09]  如大海中有種種寶珠：有  能殺毒，有能遮鬼，有能破病，有能除寒  熱、飢渴，有能隨人所願皆能與者；如是等  無量無數寶珠。

[0352a12]  大乘海中亦如是，有種種菩  薩寶：有菩薩能破三惡道，有能開三善門，  有能生五眼，有能修行神通波羅蜜。是故
諸菩薩能為奇特希有之事，所謂取空相  多、地相少，則能隨意動地。一身能多，多身  能一；虛空中常有微塵滿中；是人離欲、福
德因緣故，集諸微塵以為諸身，令皆相似。

[0352a19]  有人言：諸非人恭敬是離欲菩薩，入其身中，  隨其意所欲變化則皆能化。轉輪聖王未離  欲，少有福德因緣故，諸鬼神尚為其使，
何況離欲行無量心人！

[0352a22]  復次，是心相無有住  處，若內、若外，若大、若小，以禪定力故，其心  調柔，疾遍諸身，還復亦速。譬如千頭龍，眼、
耳各有二千，及有千口，心一時用；龍是麁  身尚爾，何況菩薩！

[0352a26]  有人言：坐禪人事，所有力  勢，不可思議；故一身為無量身，無量身為一  身。

[0352a28]  石壁無礙者，取石壁虛空相，微塵開闢，如  撅入土。

[0352a29]  履水者，取地相多故，履水如地；  取水相多故，入地如水；取火相多故，身出  烟火。

[0352b02]  捫摸日月者，神通不可思議力故，令  手及日月，入火定故，月不能令冷；入水  定故，日不能令熱。

[0352b04]  問曰：

[0352b04]  是神通力乃至四  禪中，此何以言「但至梵世，身得自在」？

[0352b05]  答曰：

[0352b06]  此先已說，梵是初門故，言「梵世」則攝一切  色界。又世人皆貴梵王，以為世界主故。又  是菩薩不欲於欲界散亂心現其自在，是
故乃至離欲人中能有所作。

[0352b09]  如是神通相無  量無數，為易解故，少說譬喻。

[0352b10]  諸外道於此  神通有二事錯：一者、起吾我心，我能起此  事而生憍慢；二者、著是神通，譬如貪人著  寶。以是故外道神通，不及聖人神通。

[0352b13]  菩薩  於是神通力知一切法自性不生，故不著；  但念一切種智，為度眾生故。

[0352b15]  餘五神通亦  如是，如其法分別，先說其相，後皆說空。

[0352b17]  六神通餘義，如〈讚菩薩品〉中五神通義說。

[0352b18]  以是六神通廣利益眾生，故說：「具足得  如是神通，增益阿耨多羅三藐三菩提。」

[0352b20]  【經】

「

[0352b20]  舍利弗！有菩薩摩訶薩行般若波羅蜜時，  住檀波羅蜜，淨薩婆若道，畢竟空，不生慳心  故。

[0352b22]  「舍利弗！有菩薩摩訶薩行般若波羅蜜時，  住尸羅波羅蜜，淨薩婆若道，畢竟空，罪不罪  不著故。

[0352b24]  「舍利弗！有菩薩摩訶薩行般若波  羅蜜時，住羼提波羅蜜，淨薩婆若道，畢竟空，  不瞋故。

[0352b26]  「舍利弗！有菩薩摩訶薩行般若波  羅蜜時，住毘梨耶波羅蜜，淨薩婆若道，畢竟  空，身心精進不懈息故。

[0352b28]  「舍利弗！有菩薩摩  訶薩行般若波羅蜜時，住禪波羅蜜，淨薩婆  若道，畢竟空，不亂不  味  故。

[0352c01]  「舍利弗！有菩薩  摩訶薩行般若波羅蜜時，住般若波羅蜜，淨  薩婆若道，畢竟空，不生癡心故。

[0352c03]  「如是，舍利弗！  菩薩摩訶薩行般若波羅蜜時，住六波羅蜜，  淨薩婆若道，畢竟空故，不來不去故，不施不
受故，非戒非犯故，非忍非瞋故，不進不怠  故，不定不亂故，不智不愚故。

[0352c07]  「爾時，菩薩摩訶  薩不分別布施不布施、持戒犯戒、忍辱瞋恚、  精進懈怠、定心亂心、智慧愚癡，不分別毀害、
輕慢、恭敬。何以故？舍利弗！無生法中，無有  受毀者、無有受害者、無有受輕慢恭敬者。

[0352c11]  「舍  利弗！菩薩摩訶薩行般若波羅蜜，得如是諸  功德，聲聞、辟支佛所無有。得是功德具足，成  就眾生，淨佛世界，得一切種智！」

[0352c14]  【論】

[0352c14]  釋曰：

[0352c14]  是  菩薩初發意，行般若波羅蜜，漸行餘功德，  所謂檀波羅蜜等。菩薩住檀波羅蜜，修治薩  婆若道，觀一切法畢竟空、不生慳貪心，以
是二事故，開薩婆若道。所以者何？畢竟空中，  無有慳貪；慳貪根本斷故，具足檀波羅蜜；  具足檀波羅蜜故，莊嚴般若波羅蜜；乃至
般若波羅蜜畢竟空故，常不生癡心。所以者  何？此中佛自說：「一切法不來不去，無施無受  故，乃至不智不愚故。」

[0352c23]  問曰：

[0352c23]  若能如是觀，行  六波羅蜜，得何等利益？

[0352c24]  答曰：

[0352c24]  此中佛自說：  此菩薩不念有所施與、無所施與。若念  有施，入虛妄法中，又著布施，心生憍慢。  若念無所施，即墮邪見中。是布施論議，是
佛法中初門，云何言無？乃至不念有癡、有  慧。

[0352c29]  是人如金剛山，四面風起，不能令動。是  菩薩爾時若有罵詈、讚歎，心無有異。何以  故？此中佛自說：「無生法中無有罵者、無
有害者、無恭敬者。」聲聞、辟支佛，有加  害者，不能深有慈悲心，若默然、若遠離。  菩薩則不然，能深加慈心，愛之如子，方便
度之，是故勝一切聲聞、辟支佛，而能教化  一切眾生，忍辱、慈悲、方便深故，隨願清淨業  因緣故，能淨佛世界。是法具足故，不久當  得一切種智。

[0353a10]  【經】

[0353a10]  「復次，舍利弗！菩薩摩訶薩行般若波羅蜜  時，一切眾生中生等心；一切眾生中生等心  已，得一切諸法等；得一切諸法等已，立一
切眾生於諸法等中。是菩薩摩訶薩，現世為  十方諸佛所念，亦為一切菩薩、一切聲聞、辟  支佛所念。是菩薩在所生處，眼終不見不愛
色，乃至意不覺不愛法。如是，舍利弗！菩薩摩  訶薩行般若波羅蜜，不減於阿耨多羅三藐  三菩提。」

[0353a18]  【論】

[0353a18]  釋曰：

[0353a18]  佛若廣說諸菩薩相，則  窮劫不盡，今佛此品末略說其相。是相足  為諸菩薩所通行，所謂大慈悲故，初發度
一切眾生心故，學諸佛等心觀眾生故，一  切法自性空故——如是等因緣故，於一切眾生  中生等心；得是等心已，得一切諸法等。

[0353a23]  「一  切法等」者，如先說眾生等、法等義，今當更  說。慈愍四生眾生，一心欲利益，名眾生等。  觀四念處亦不見身名為法等，四正懃
等諸四法亦如是。

[0353a27]  復次，念五道中眾生皆  沒無常老、病、死，是名眾生等。行是信等五  根、若五神通，一心欲度是眾生，是名法等。

[0353b01]  復次，眾生中行忍辱、慈悲等福，功德無量；功  德無量故心柔軟，心柔軟故疾得禪定，修  禪定故心如意調柔，心如意調柔故破世間
長短、男女、白黑等，入一相法，所謂無相。得  是法等已，令一切眾生得是法等。

[0353b05]  是菩薩  得是二等，成就無量福德智慧故，得現世  果報，為諸佛所念、餘人所念。

[0353b07]  愛著生念者，  皆是虛妄；唯諸佛念，是為實念，不愛著故。  是人諸佛尚念，何況聲聞、辟支佛、菩薩！聲聞、
辟支佛斷結者猶尚愛念，何況凡夫未離欲  者！

[0353b11]  以菩薩福德因緣生故，得如是等無量  今世果報。

[0353b12]  後世所生處，眼終不見惡色。惡  色者，所謂能生苦受；聲、香、味、觸、法，乃至能生  憂心者。如六欲天，六情所對淨妙五欲，隨
意歡喜。眾生種少福德，生天上如是，何況  菩薩福德、實智慧無量無邊，為十方諸佛、諸  餘賢聖所念！

[0353b18]  【經】

[0353b18]  說是〈般若波羅蜜品〉時，三百比丘從坐起，  以所著衣上佛，發阿耨多羅三藐三菩提心。  佛爾時微笑，種種色光從口中出。

[0353b20]  爾時，慧命  阿難從坐起，整衣服，合掌，右膝著地，白佛言：  「佛何因緣微笑？」

[0353b22]  佛告阿難：「是三百比丘從是  已後六十一劫當得作佛，皆號名大相。是三  百比丘捨此身已，當生阿閦佛國；及六萬
欲天子皆發阿耨多羅三藐三菩提心，於彌  勒佛法中出家行佛道。」

[0353b26]  是時，佛之威神故，此  間四部眾見十方面各千佛；是十方世界嚴  淨，此娑婆世界所不能及。

[0353b28]  爾時，十千人作願  言：「我等修淨願行，以淨願行故，當生彼佛  世界。」

[0353c01]  爾時，佛知是善男子深心，而復微笑，  種種色光從口中出。

[0353c02]  阿難整衣服，合掌白佛：  「佛何因緣微笑？」

[0353c03]  佛告阿難：「汝見是十千人不？」  阿難言：「見！」

[0353c04]  佛言：「是十千人於此壽終，當生彼  世界，終不離諸佛；後當作佛，皆號莊嚴王。」

[0353c06]  【論】

[0353c06]  問曰：

[0353c06]  如佛結戒，比丘三衣不應少，是  諸比丘何以故破尸羅波羅蜜，作檀波羅  蜜？

[0353c08]  答曰：

[0353c08]  有人言：「佛過十二歲然後結戒，是  比丘施衣時未結戒。」

[0353c09]  有人言：「是比丘有淨  施衣，心生當受，以是故施。」

[0353c10]  有人言：「是諸比  丘多知多識，即能更得，事不經宿。」

[0353c11]  復次，有人  言：「是諸比丘聞佛說『諸菩薩行檀波羅蜜，  諸功德力勢無量故，得與般若波羅蜜相
應』，心大踊躍，即以衣施，無復他念，不故  破戒。」

[0353c15]  復次，諸比丘知佛法畢竟空，無所著，  斷法愛；為世諦故結戒，非第一義。是比  丘從佛聞第一義及布施等六波羅蜜；聞
諸菩薩種種大威力，愍念眾生為諸煩惱  所覆，不能得是菩薩功德；是故生大悲  心，為眾生故發阿耨多羅三藐三菩提意；  以是故，以衣布施。

[0353c21]  若人以貪欲、瞋恚、怖畏、邪  見、不恭敬心、輕佛語而不持戒，是名為  破戒；是諸比丘都無此心，是故無破戒罪。

[0353c24]  問曰：

[0353c24]  佛何以故微笑？

[0353c24]  答曰：

[0353c24]  笑有種種：有  人見妓樂事而笑，有人內懷瞋恚而笑，  有人憍慢故笑，有人輕物故笑，有人事辦  歡喜故笑，有人見不應作而作故笑，有
人懷詐揚善故笑，有人見希有事故笑。

[0353c28]  佛  今見比丘以一袈裟施故，未來世中成  辦佛事，是為希有，以是故笑。

[0354a01]  問曰：

[0354a01]  阿難何  以常問佛笑，而餘比丘不問？

[0354a02]  答曰：

[0354a02]  是諸  比丘不親近佛、又敬難心多故，不敢自問。  阿難善知人相，知諸比丘意；又見佛笑，疑  故，作是念：「佛無眾生相、無有法相，知三界
如夢、如幻，今有何事能令佛笑？佛如須彌  山王、大地、大海，不以小因緣故動。」以是故  問笑因緣。

[0354a08]  佛告阿難：「業因緣果報相續，不  可思議！是三百比丘却後六十一劫當得作  佛，號名大相  (施以手舉物顯示為相故，因以為名)
；六十一劫中，是  人利根，值佛說法，與般若波羅蜜相應故，  是諸人疾得作佛。」是諸比丘未得天眼故，  自疑不知生何處，恐不能得集諸功德，
不得至道；是故佛言：「捨是身，當生阿閦  佛世界。」

[0354a15]  六萬欲天子，必是宿世共福德因緣  故，與三百比丘俱發阿耨多羅三藐三菩  提心；是彌勒所應度，是故佛說：「彌勒時當  出家。」

[0354a18]  今佛記諸比丘生阿閦佛世界，故  諸人咸欲見諸佛清淨世界；是故佛令大  眾見十方面各千佛。是四眾見是清淨莊嚴
佛世界，見諸佛身大於須彌山者，一生補  處菩薩大眾圍繞，以梵音聲徹無量無邊  世界；各自鄙薄其身，憐愍眾生故，為求無  量佛法，作願生彼佛世界，如清淨世界行
願中說。

[0354a25]  笑因緣，如先說。

[0354a25]  是十千人於此壽終，  當生彼國。隨生彼國行業因緣具足故，此  間集深厚無量福德故，終不離諸佛。見諸  莊嚴佛世界發心故，皆號莊嚴王佛。

大智度論釋歎度品第五

[0354b01]  【經】

[0354b01]  爾時，慧命舍利弗、慧命目犍連、慧命須  菩提、慧命摩訶迦葉，如是等諸多知識比丘  及諸菩薩摩訶薩、諸優婆塞、優婆夷從坐起，
合掌白佛言：「世尊！摩訶波羅蜜，是菩薩摩訶  薩般若波羅蜜。尊波羅蜜、第一波羅蜜、勝波  羅蜜、妙波羅蜜、無上波羅蜜、無等波羅蜜、無等
等波羅蜜、如虛空波羅蜜，是菩薩摩訶薩般  若波羅蜜。世尊！自相空波羅蜜，是菩薩摩訶  薩般若波羅蜜。世尊！自性空波羅蜜，是菩薩
摩訶薩般若波羅蜜。諸法空波羅蜜、無法有  法空波羅蜜、開一切功德波羅蜜、成就一切  功德波羅蜜、不可壞波羅蜜，是諸菩薩摩訶  薩般若波羅蜜。

[0354b13]  「諸菩薩摩訶薩行是般若波  羅蜜，無等等布施，具足無等等檀波羅蜜，得  無等等身，得無等等法，所謂阿耨多羅三藐
三菩提。尸羅波羅蜜、羼提波羅蜜、毘梨耶波羅  蜜、禪波羅蜜、般若波羅蜜亦如是。

[0354b17]  「世尊本亦  復行此般若波羅蜜，具足無等等六波羅蜜，  得無等等法；得無等等色，無等等受、想、行、識，
佛轉無等等法輪。過去佛亦如是行此般若  波羅蜜，具足無等等布施，乃至轉無等等法  輪。未來世佛亦行此般若波羅蜜，當作無等
等布施，乃至當轉無等等法輪。以是故，世尊！  菩薩摩訶薩欲度一切法彼岸，當習行般若  波羅蜜！

[0354b25]  「唯！世尊！是行般若波羅蜜菩薩摩訶  薩，一切世間天及人、阿修羅應當  禮  敬供養。」

[0354b27]  佛告眾弟子及諸菩薩摩訶薩：「如是！如是！諸善  男子行是般若波羅蜜者，一切世間天及人、  阿修羅應當禮敬供養。何以故？因菩薩來故，
出生人道、天道，剎利大姓、婆羅門大姓、居士大  家、轉輪聖王、四天王天乃至阿迦尼吒天；出  生須陀洹乃至阿羅漢、辟支佛、諸佛。因菩薩
來故，世間便有飲食、衣服、臥具、房舍、燈燭、摩  尼、真珠、毘琉璃、珊瑚，金銀等諸寶物生。舍利  弗！世間所有樂具，若人中、若天上、若離欲樂，
是一切樂具，皆由菩薩有。何以故？舍利弗！菩  薩摩訶薩行菩薩道時，住六波羅蜜，自行布  施，亦以布施成就眾生；乃至自行般若波羅
蜜，亦以般若波羅蜜成就眾生。舍利弗！是故  菩薩摩訶薩為安樂一切眾生故出現於世。」

[0354c12]  【論】

[0354c12]  問曰：

[0354c12]  五千比丘中，上有千餘上座，所謂  漚樓頻螺迦葉等；何以止說此四人名？

[0354c14]  答曰：

[0354c14]  是四比丘，是現世無量福田。舍利弗  是佛右面弟子；目揵連是佛左面弟子；須菩  提修無諍定，行空第一；摩訶迦葉行十二頭
陀第一，世尊施衣分坐，常深心憐愍眾生。  佛在世時，若有人欲求今世果報者，供養  是四人，輒得如願。是故，是多知多識比丘  及四眾，讚般若波羅蜜。

[0354c20]  問曰：

[0354c20]  是阿羅漢最後  身，所作已辦，何以復讚歎般若波羅蜜？

[0354c21]  答曰：

[0354c22]  人皆知阿羅漢得無漏道，以菩薩智慧雖  大，結使未斷故不貴。又以是阿羅漢有慈  悲心，助佛揚化故以之為證。

[0354c24]  佛道於世間  中最大，是般若能與此事，故名為「大波羅  蜜」。

[0354c26]  一切法中智慧第一，故言「尊波羅蜜」。

[0354c26]  能正  導五度，故名「第一波羅蜜」。

[0354c27]  五度不及，故名  為「勝波羅蜜」，如五情不及意。

[0354c28]  能自利利人，  故名為「妙波羅蜜」。

[0354c29]  一切法中無有過者，故  名「無上波羅蜜」。

[0355a01]  無有法與同者，故名「無等  波羅蜜」。

[0355a02]  諸佛名無等，從般若波羅蜜生，故  名「無等等波羅蜜」。

[0355a03]  是般若波羅蜜畢竟清淨，  不可以戲論破壞，故名「如虛空波羅蜜」。

[0355a05]  般若波羅蜜中一切法自相不可得，故名為  「自相空波羅蜜」。

[0355a06]  此波羅蜜中一切法自性空  故，諸法因緣和合生，無有自性，故名為「自  性空波羅蜜」。

[0355a08]  諸法中無有自法，故名為「諸  法空波羅蜜」。

[0355a09]  以此眾生空、法空故破諸法  令無所有，無所有亦無所有，是名「無法有  法空波羅蜜」。

[0355a11]  菩薩行是般若波羅蜜，無有  功德而不攝者，如日出時華無不敷，故名  「開一切功德波羅蜜」。

[0355a13]  是菩薩心中般若波羅  蜜日出，成就一切諸功德，皆令清淨；般若  波羅蜜是一切善法之本，是故名為「成就一  切功德波羅蜜」。

[0355a16]  世間無有法能傾動者，故  名「不可破壞波羅蜜」。

[0355a17]  是諸阿羅漢讚歎因緣，  所謂三世佛皆從般若波羅蜜生，所謂無比  布施乃至無比智慧；世間中無有與等者，故
言「無比」；是六波羅蜜，畢竟清淨，無有過失，  故名為「無比」，「無比」即是「無等等」。

[0355a21]  復次，「無等等」——  諸佛名「無等」；與諸佛等，故名為「無等等」。

[0355a22]  問  曰：

[0355a23]  三世諸佛中，已有釋迦文佛，何以別說？

[0355a24]  答曰：

[0355a24]  今座上眾皆由釋迦文佛得度，感恩  重故別說。如舍利弗說：「我師不出者，我等永  為盲冥！」

[0355a26]  諸阿羅漢知三世諸佛皆從般若波  羅蜜中出，以是故諸阿羅漢說：「世尊！諸菩  薩摩訶薩欲遍知一切法，當習般若波羅  蜜。」

[0355a29]  阿羅漢讚歎菩薩時，心生恭敬，是故說  「禮敬供養」。

[0355b01]  「天、人、阿修羅」者，說三善道；三惡道  無所別知，故不說。

[0355b02]  佛聞羅漢讚歎已，佛  印可言：「如是！如是！應當禮敬供養行般若  波羅蜜者。」汝雖無一切智慧，而說不錯，故  重言：「如是！如是！」

[0355b05]  何以故？此中佛自說：「因菩  薩故，出生人道、天道，乃至一切諸菩薩為  安樂一切眾生故說。」

[0355b07]  剎利大姓乃至阿迦  尼吒，須陀洹乃至諸佛，皆如先說。

[0355b08]  問曰：

[0355b09]  若因菩薩，有飲食等及諸寶物，人何以力作  求生，受諸辛苦乃得？

[0355b10]  答曰：

[0355b10]  飢餓劫時，人雖  設其功力，亦無所得，以眾生罪重故。菩  薩世世讚歎布施、持戒、善心，是三福因緣故
有上、中、下。上者，念便即得；中者，人中尊重，供  養自至；下者，施功力乃得。以是故說「因菩  薩得」，實而不虛。

[0355b15]  樂因緣甚多，不可稱計；今  佛略說：「天樂、人樂、涅槃樂，皆由菩薩得。」

[0355b16]  此  中佛自說：「菩薩住六波羅蜜，自行布施，亦  教眾生行布施。」雖眾生自行布施，無菩薩  教導則不能行。

[0355b19]  問曰：

[0355b19]  除解脫樂，此二種樂  是眾生生結使處；貪欲因緣故生恚，菩薩  何以教導此結使因緣？

[0355b21]  答曰：

[0355b21]  菩薩無咎！所  以者何？菩薩慈悲清淨心，與眾生樂因緣，  教修福事；若眾生不能清淨行福德者，  於菩薩何咎！如人好心作井，盲人墮中而
死，作者無罪！如人設好食施人，不知量  者，多食致患，施者無罪！

[0355b26]  復次，若諸佛菩薩  不教眾生作福德因緣，則無天、無人、無阿  修羅；但長三惡道，無從罪得出者。

[0355b28]  復次，眾  生樂因緣故生貪，貪因緣故生恚，恚因緣故  生苦，苦因緣故生罪；今欲免眾生於第五  罪中，是故與樂。

[0355c02]  復次，非定樂因緣生貪欲。  或正憶念故，樂為善福因緣；邪憶念故生貪  欲。今為正憶念樂故，令生福德因緣。

[0355c04]  復次，  唯佛一人無錯無失。是菩薩未成就佛道、  未得佛眼故，以三種樂故教化可度眾  生；諸佛但以解脫樂教化眾生。

◎

大智度論釋舌相品第六

[0355c09]  ◎【經】

[0355c09]  爾時，世尊出舌相，遍覆三千大千世界；  從其舌相出無數無量色光明，普照十方如  恒河沙等諸佛世界。是時，東方如恒河沙等
世界中無量無數諸菩薩見是大光明，各  各白其佛言：「世尊！是誰神力故，有是大光  明，普照諸佛世界？」

[0355c14]  諸佛告諸菩薩言：「諸善  男子！西方有世界名娑婆，是中有佛名釋迦  牟尼，是其舌相出大光明，普照東方如恒河
沙等諸佛世界；南西北方、四維、上下，亦復如  是；為諸菩薩摩訶薩說般若波羅蜜故。」

[0355c18]  是  時，諸菩薩各白其佛言：「我欲往供養釋迦牟  尼佛及諸菩薩摩訶薩，并欲聽般若波羅蜜！」

[0355c21]  諸佛告諸菩薩：「善男子！汝自知時！」

[0355c21]  是時，諸菩  薩摩訶薩持諸供養具、無量華蓋、幢幡、瓔珞、  眾香、金銀、寶花，向娑婆世界，詣釋迦牟尼佛
所。爾時，四天王諸天乃至阿迦尼吒諸天，各  持天上天香、末香、澤香、天樹香、葉香、天種種  蓮華——青、赤、紅、白，向釋迦牟尼佛所。是諸菩薩
摩訶薩及諸天所散諸華，於三千大千世界  虛空中化成四柱大寶臺，種種異色，莊嚴  分明。

[0355c29]  是時，釋迦牟尼佛眾中，有十萬億人皆  從坐起，合掌白佛言：「世尊！我等於未來世中，  亦當得如是法，如今釋迦牟尼佛！弟子、侍從、
大眾，說法，亦爾！」

[0356a03]  是時，佛知善男子至心，於一  切諸法不生不滅、不出不作，得是法忍。佛便  微笑，種種色光從口中出。

[0356a05]  阿難白佛言：「世  尊！何因緣故微笑？」

[0356a06]  佛告阿難：「是眾中十萬  億人，於諸法中得無生忍。是諸人於未來世  過六十八億劫當得作佛，劫名華積，佛皆  號覺花。」

[0356a10]  【論】

[0356a10]  問曰：

[0356a10]  初品中佛已出舌相，今何以重  出？

[0356a11]  答曰：

[0356a11]  是事非一日一坐說。

[0356a11]  前出舌相，  為和合大會，度一切眾生，舍利弗問，佛答。  今此異時，更為餘人；須菩提巧說空故，佛  命令更說，是故出舌相光明。

[0356a14]  問曰：

[0356a14]  舍利  弗智慧第一，竟何所少，而復命須菩提？

[0356a15]  答  曰：

[0356a16]  佛弟子眾多，一人說已，次命一人；譬如  王者，群臣眾多，次第共語。

[0356a17]  問曰：

[0356a17]  若爾者，目連、  迦葉等甚多，何以不次第皆與語？

[0356a18]  答曰：

[0356a18]  此  經名智慧，舍利弗智慧第一，是故問。

[0356a19]  須菩  提雖有種種因緣，以二因緣大故：一者、好  行無諍定，常慈悲眾生，雖不能廣度眾  生，而常助菩薩，以菩薩事問佛；二者、好深
行空法，是般若中多說空法——是故命須菩  提說。

[0356a24]  是「舌相光明」、「諸菩薩來往」義，乃至「華臺  供養」義，如先說。

[0356a25]  爾時，眾生見是大神通力，  所謂十方如恒河沙等世界中諸佛，以諸佛  及釋迦文佛出無量光明故，眾生蒙佛神
力，見舌相覆三千大千世界，及聞見諸佛  在大眾中說法，即得無生法忍，作是願言：  「我等未來世神通變化，亦當如今佛。」

[0356b01]  佛知眾  生得無生法忍，故微笑。「笑」義，「佛答」，如先說。

[0356b03]  是人過六十八億劫作佛，是人見十方諸菩  薩持七寶華來供養，變成七寶花臺；因見  是已，其心清淨，得無生法忍。是故作佛時，
劫名華積，佛皆號覺華。

◎

大智度論卷第四十

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
