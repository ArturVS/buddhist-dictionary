佛說法滅盡經

僧祐錄中失譯經人名今附宋錄

[1118c11] 聞如是：

[1118c11] 一時佛在拘夷那竭國——如來三月當般涅槃——與諸比丘及諸菩薩。

[1118c12] 無央數眾來詣佛所，稽首于地。世尊寂靜默無所說，光明不現。賢者阿難作禮白佛言：「世尊前後說法威光獨顯，今大眾會光更不現，何故如此？其必有故，願聞其意。」

[1118c16] 佛默不應，如是至三。

[1118c17] 佛告阿難：「吾涅槃後法欲滅時，五逆濁世魔道興盛。魔作沙門壞亂吾道，著俗衣裳，樂好袈裟、五色之服；飲酒、噉肉、殺生、貪味；無有慈心，更相憎嫉。

[1118c20] 「時有菩薩、辟支、羅漢，精進修德，一切敬待，人所宗向教化平等——憐貧、念老、鞠育窮厄。恒以經像令人奉事，作諸功德；志性恩善，不侵害人；損身濟物，不自惜己，忍辱仁和。設有是人，眾魔比丘咸共嫉之，誹謗揚惡，擯黜驅遣不令得住。

[1119a05] 「自共於後不修道德，寺廟空荒無復修理轉就毀壞；但貪財物，積聚不散，不作福德；販賣奴婢耕田種植、焚燒山林、傷害眾生，無有慈心。奴為比丘、婢為比丘尼，無有道德，婬妷濁亂，男女不別，令道薄淡皆由斯輩。

[1119a10] 「或避縣官依倚吾道，求作沙門，不修戒律。月半月盡雖名誦戒，厭倦懈怠不欲聽聞，抄略前後不肯盡說。經不誦習，設有讀者不識字句，為強言是。不諮明者貢高求名，虛顯雅步以為榮冀，望人供養。

[1119a14] 「眾魔比丘命終之後，精神當墮無擇地獄，五逆罪中餓鬼、畜生靡不經歷，恒河沙劫罪竟乃出，生在邊國無三寶處。

[1119a17] 「法欲滅時，女人精進，恒作功德；男子懈慢，不用法語，眼見沙門如視糞土，無有信心。法將殄沒，登爾之時諸天泣淚。水旱不調、五穀不熟，疫氣流行死亡者眾。人民勤苦，縣官計剋，不順道理，皆思樂亂。惡人轉多如海中沙，善者甚少若一、若二。

[1119a23] 「劫欲盡故，日月轉短、人命轉促。四十頭白，男子婬妷，精盡夭命，或壽六十。男子壽短，女人壽長，七、八、九十或至百歲。

[1119a25] 「大水忽起卒至無期，世人不信故為有常。眾生、雜類，不問豪賤，沒溺浮漂，魚鱉食噉。

[1119a27] 「時有菩薩、辟支、羅漢，眾魔驅逐不預眾會。三乘入山福德之地，恬怕自守以為欣快，壽命延長。諸天衛護月光出世，得相遭值，共興吾道五十二歲。

[1119b02] 「《首楞嚴經》、《般舟三昧》先化滅去，十二部經尋後復滅，盡不復現。不見文字，沙門袈裟自然變白。

[1119b04] 「吾法滅時，譬如油燈，臨欲滅時光明更盛，於是便滅；吾法滅時亦如燈滅。自此之後難可數說。

[1119b06] 「如是之後數千萬歲，彌勒當下世間作佛，天下泰平，毒氣消除，雨潤和適，五穀滋茂。樹木長大、人長八丈，皆壽八萬四千歲，眾生得度不可稱計。」

[1119b09] 賢者阿難作禮白佛：「當何名斯經？云何奉持？」

[1119b10] 佛言：「阿難！此經名為『法滅盡』，宣告一切宜令分別，功德無量不可稱計。」

[1119b12] 四部弟子聞經，悲慘惆悵，皆發無上聖真道意，悉為佛作禮而去。

佛說法滅盡經

【經文資訊】大正藏第 12 冊 No. 0396 佛說法滅盡經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，張自強大德輸入／Gamblers 大德校對，毛佩君、廖予安、廖予慈大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA