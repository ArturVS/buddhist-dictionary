八吉祥經

梁扶南三藏僧伽婆羅譯

[0075a25] 如是我聞：

[0075a25] 一時，佛住舍衛國祇樹給孤獨園，與大比丘眾一千二百五十人俱，菩薩摩訶薩八萬人，及諸天龍、鬼神等。

[0075a27] 爾時，世尊告舍利弗：「從此佛世界，向東方過一恒河沙世界，有世界名曰天勝，彼土有佛，名善說吉如來、應供、正遍知，今現在說法。

[0075b01] 「舍利弗！從彼佛世界，向東方過二恒河沙等世界，有世界名念意，彼土有佛，名普光明如來、應供、正遍知，今現在說法。

[0075b04] 「舍利弗！從彼佛世界，向東方過三恒河沙等世界，有世界名可愛遊戲，彼土有佛，名戰鬪勝吉如來、應供、正遍知，今現在說法。

[0075b07] 「舍利弗！從彼世界，向東方過四恒河沙等世界，有世界名善清淨聚，彼土有佛，名自在幢王如來、應供、正遍知，今現在說法。

[0075b09] 「舍利弗！從彼佛世界，向東方過五恒河沙等世界，有世界名無塵聚，彼土有佛，名無邊功德光明吉如來、應供、正遍知，今現在說法。

[0075b12] 「舍利弗！從彼佛世界，向東方過六恒河沙等世界，有世界名無妨礙遊戲，彼土有佛，名無障礙業柱吉如來、應供、正遍知，今現在說法。

[0075b16] 「舍利弗！從彼佛世界，向東方過七恒河沙等世界，有世界名金聚，彼土有佛，名妙華勇猛如來、應供、正遍知，今現在說法。

[0075b18] 「舍利弗！從彼佛世界，向東方過八恒河沙等世界，有世界名美聲，彼土有佛，名寶蓮華安住王如來、應供、正遍知，今現在說法。

[0075b21] 「舍利弗！此八佛土皆悉清淨，無有女人亦無五濁。

[0075b22] 「舍利弗！若善男子、善女人住大乘者，聞此八佛名號，受持不忘，并為他說，若生三塗、八難處者，無有是處。若有女人聞八佛名號，自能憶持，兼為他說，若更受女身，無有是處。

[0075b26] 「舍利弗！若善男子、善女人，住於大乘，聞此八佛名號，聞已受持，為他人說，今世後世常有神通，得樂說辯，深修禪定，具陀羅尼，六根清淨，恒值聖人，無天龍、夜叉、人及非人、盜賊、水、火、毒藥等畏，一切怖畏皆悉除滅，臥覺常安，無諸惡夢，常為諸天之所守護。」

[0075c03] 爾時，世尊說此祇夜：

「若有善男子，　　及以諸女人，
　聞八佛號名，　　憶持為人說，
　身心常安隱，　　無有諸恐怖。
　繫念不忘失，　　滅無量劫罪，
　後生天人中，　　遠離諸惡趣。
　六根常清淨，　　端正有威德，
　八部諸善神，　　是夜常守護。
　人天所恭敬，　　供養生忻喜，
　夜叉及非人，　　盜賊與刀杖，
　水火毒藥等，　　此畏皆悉無，
　臥覺恒安隱，　　無有諸惡夢。
　利根有智慧，　　常樂聞正法，
　聞已生信心，　　得深妙法者，
　口氣無臭穢，　　精進為他說，
　眾魔及外道，　　無有敢干亂。
　女人聞佛名，　　憶持為他說，
　盡此女人報，　　後生不復受。
　誦持為人說，　　八佛之名號，
　得諸功德果，　　如上之所說。
　是故有智者，　　惟當念受持，
　一心懷忻喜，　　不應起放逸。」

[0075c25] 佛說此經已，長老舍利弗等諸大比丘，并諸菩薩摩訶薩眾，天龍、夜叉、乾闥婆、阿修羅、迦樓羅、緊那羅、摩睺羅伽、人非人等，聞佛所說，歡喜奉行。

八吉祥經

【經文資訊】大正藏第 14 冊 No. 0430 八吉祥經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，閻學新大德輸入／Gamblers 大德校對，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA