歷代三寶紀卷第七  (譯經東晉)
開皇十七年翻經學士臣費長房上

[0068b11]  東晉錄者。宣帝曾孫。瑯瑘武王後。恭王瑾之  子。名睿字景文。初生之晨內有神光一室盡  明。白毛生於目角之左。眼有精曜  [目*需]
睇眄  煒如也。累官使持節安東將軍都督楊州諸  軍事左丞相。懷愍敗後百官分離。或走江南。  或為曜戮。長安失據帝幽平陽。江東于時忽
見五百群下勸睿宜稱晉王。統攝萬機以臨  億兆。愍帝崩後遂即居尊號。建武年因都建  業。避愍帝諱改為建康。先太康二年吳舊將
管恭作亂。于時建業伍振筮之曰。暴已滅  矣。然更三十八年。楊州當有天子。至是果如  其言。又秦始皇世望氣者云。吳金陵山五百
年後當出天子。始皇忌焉。發兵因鑿金陵山  斷改稱秣陵。冀絕其王。自于正至睿五百  二十六年。有晉金行奄君四海。金陵之瑞其
在於斯時。又謠云。五馬浮渡江。一馬化為龍。  永嘉喪亂天下淪覆。唯瑯瑘西陽汝南南頓  彭城等五王獲濟江表。而睿首基為元帝矣。
將知受命上感天靈欲跨興圖下資地勢地  負其勢。始皇鑿之弗亡。天降其靈。劉曜殲而  莫盡。自元皇建武元年丁丑創都。至恭帝元
熙元年己未禪宋。其間一百四載。華戎道俗  二十七人。而所出經并舊失譯。合二百六十  三部。五百八十五卷。集為東晉一十二主  建康錄云。

[0068c07]  (東晉)  沙門帛尸梨蜜多羅　三部  (一十一卷經呪)

[0068c08]  沙門支道根　二部  (七卷經)

[0068c09]  沙門康法邃　一部  (一十卷經)

[0068c10]  沙門竺曇無蘭　百一十部  (一百一十二卷經咒戒)

[0068c11]  沙門康道和　一部  (三卷經)

[0068c12]  沙門迦留陀伽　一部  (一卷經)

[0068c13]  沙門僧伽提婆　五部  (一百一十七卷經論)

[0068c14]  沙門卑摩羅叉　二部  (五卷律雜事)

[0068c15]  沙門曇摩　一部  (二卷律要)

[0068c16]  沙門佛馱跋陀羅　一十五部  (一百一十五卷經戒論)

[0068c17]  沙門釋法顯　六部  (二十四卷經戒論傳)

[0068c18]  沙門祇多蜜　二十五部  (四十六卷經)

[0068c19]  外國居士竺難提　二部  (三卷經)

[0068c20]  沙門釋法力　一部  (一卷經)

[0068c21]  沙門釋嵩公　三部  (三卷經)

[0068c22]  沙門釋退公　一部  (一卷經)

[0068c23]  沙門釋法勇　一部  (一卷經)

[0068c24]  沙門釋慧遠　十四部  (三十五卷論讚)

[0068c25]  沙門釋僧敷　一部  (一卷論)

[0069a01]  沙門釋曇詵　二部  (六卷注論)

[0069a02]  沙門支遁　七部  (七卷論旨歸)

[0069a03]  沙門竺僧度　一部  (一卷旨歸)

[0069a04]  沙門釋道祖　四部  (四卷目錄)

[0069a05]  沙門支敏度　一部  (一卷都錄)

[0069a06]  沙門康法暢　一部  (一卷論)

[0069a07]  沙門竺法濟　一部  (一卷傳)

[0069a08]  沙門釋曇微　二部  (二卷論旨歸)

[0069a09]  諸失譯經　五十三部  (五十七卷經咒)

[0069a10]  (東晉)  灌頂經九卷  (見雜錄)

[0069a11]  大孔雀王神呪經一卷  (見竺道祖晉世雜錄及三藏記)

[0069a12]  孔雀王雜神呪經一卷  (亦見竺道祖錄但譯未盡。及三藏記)

[0069a13]  右三部合一十一卷。元帝世。西域沙門帛尸  梨蜜多羅。晉言吉友。國王之子。當承世位  以國讓弟。暗軌太伯悟心內啟。遂為沙門。天
姿高朗風神俊邁。直爾對之。便已卓然。出於  物表。況其聰辯言晤者乎。丞相王導一見而  奇之。以為吾之徒也。由是顯名。導嘗謂蜜曰。
外國有君一人而已耳。蜜笑而答曰。若使貧  道如檀越為。今日豈得歷遊至此。時人以為  佳對。善持呪術所向皆驗。盛行建康。時人呼
為高座法師。又授弟子覓曆高聲梵唄。傳響  迄今。

[0069a24]  阿閦佛制諸菩薩學成品經二卷  (太康年出。第二譯與  支讖譯大同小異)

[0069a26]  方等法華經五卷  (咸康元年譯)

[0069b01]  右二經合七卷。成帝世。沙門支道根出。並  見竺道祖晉世雜錄。

[0069b03]  譬喻經十卷  (舊錄云正譬喻經)

[0069b04]  右一經合十卷。成帝世沙門康法邃。類集  眾經撰出此部。事甚要妙。

[0069b06]  義足經二卷  (吳錄載亦云異出)

[0069b07]  二百六十戒三部合異二卷  (太元六年六月二十日於謝鎮西寺合僧  詳重校。見舊錄及寶唱錄)

[0069b09]  三十七品經一卷  (太元十二年譯。道安云出律經)

[0069b10]  賢劫千佛名經一卷  (上二經出僧祐錄)

[0069b11]  八師經一卷　玉耶經一卷  (或云玉耶女經)

[0069b12]  荷鵰阿那含經一卷  (舊錄云。訶鵰或作苛字)

[0069b13]  戒德經一卷  (或云戒德香經)  七夢經一卷  (舊錄云。阿難七夢經)

[0069b14]  水沫所漂經一卷　比丘聽施經一卷

[0069b15]  治禪法經一卷　蛇行法經一卷  (出雜阿含)

[0069b16]  暴象經一卷　群牛千頭經一卷

[0069b17]  拘薩國烏王經一卷  (或有羅字。出生經)

[0069b18]  夫婦經一卷  (出生經)  犢牛經一卷  (或作子)

[0069b19]  野雞經一卷  (出生經)  驢駝經一卷

[0069b20]  蟲狐鳥經一卷  (出生經。或作烏字)

[0069b21]  孔雀經一卷  (出生經)

[0069b22]  十善十惡經一卷  (吳錄亦云異出。第二出)

[0069b23]  五苦經一卷  (或云淨除罪蓋娛樂佛法經。或云五道章句或云五苦章句)

[0069b24]  自愛經一卷  (見舊錄或自愛不自愛經)

[0069b25]  阿難念彌勒經一卷  (或作離字)

[0069b26]  國王不梨先泥十夢經一卷

[0069c01]  摩天國王經一卷  (出六度集)

[0069c02]  彌蓮經一卷  (見舊錄。或彌蘭或彌連出六度集)

[0069c03]  梵志頞波羅延問種尊經一卷

[0069c04]  羅婆鳥為鷹所捉經一卷  (羅婆晉云半雉)

[0069c05]  寂志果經一卷　大魚事經一卷

[0069c06]  見水世界經一卷  (出大集)  新歲經一卷

[0069c07]  佛見梵天頂經一卷　鼈獼猴經一卷  (出生經)

[0069c08]  赤嘴烏喻經一卷　無吾我經一卷

[0069c09]  戒相應經一卷　阿耨風經一卷  (阿耨風晉言依次)

[0069c10]  阿難多洹羅云母經一卷

[0069c11]  阿育王供養道場樹經一卷

[0069c12]  採蓮華王經一卷  (或云採蓮華王上佛授決號妙華經)

[0069c13]  四天王案行世間經一卷

[0069c14]  帝釋慈心戰勝經一卷

[0069c15]  三十三天園觀經一卷  (出增一阿含)

[0069c16]  比丘問佛釋提桓因因緣經一卷  (出雜阿含)

[0069c17]  天於修羅欲鬪戰經一卷  (出長阿含)

[0069c18]  天帝受戒經一卷

[0069c19]  釋提桓因詣目連放光經一卷

[0069c20]  梵天策數經一卷  (舊錄云諸天事經)

[0069c21]  諸天地經一卷  (異出本)

[0069c22]  比丘浴遇天子放光經一卷

[0070a01]  天神禁寶經一卷  (出義足經)

[0070a02]  諸天問如來警戒不可思議經一卷  (出大集經)

[0070a03]  罪業報應經一卷　救護身命經一卷

[0070a04]  集修士行經一卷　勸行有證經一卷  (出雜阿含)

[0070a05]  禪思滿足經一卷  (出阿含第二譯)

[0070a06]  忠心正行經一卷  (出六度集或云忠心經舊錄云大忠心經小忠心經)

[0070a07]  見正經一卷

[0070a08]  四大泥梨經一卷  (別錄載僧祐三藏記云失譯無大字)

[0070a09]  佛為比丘說大熱地獄經一卷

[0070a10]  地獄眾生相害經一卷

[0070a11]  十法成就惡業入地獄經一卷

[0070a12]  眾生頂有鐵磨盛火熾然經一卷  (出雜阿含)

[0070a13]  見一眾生舉體糞穢塗身經一卷  (出雜阿含)

[0070a14]  鐵城泥梨經一卷

[0070a15]  泥梨經一卷  (或云中阿含泥梨經)

[0070a16]  目連見大身眾生然鐵纏身經一卷  (出雜阿含)

[0070a17]  比丘成就五法入地獄經一卷  (出阿含)

[0070a18]  學人意亂經一卷　蓱沙王五願經一卷

[0070a19]  般泥洹時大迦葉赴佛經一卷  (或云摩訶迦葉)

[0070a20]  五眼文經一卷

[0070a21]  弟子命過經一卷  (異前吉友所出者)

[0070a22]  孔雀王呪經一卷  (異前吉友譯者)

[0070a23]  龍王結願五龍神呪經一卷

[0070a24]  摩尼羅亶神呪經一卷

[0070a25]  龍王呪水浴經一卷　大神將軍呪經一卷

[0070a26]  伊洹法願神呪經一卷

[0070a27]  十八龍王神呪經一卷

[0070b01]  摩尼羅亶神咒安摩經一卷　藥呪經一卷

[0070b02]  大神母結誓呪經一卷　呪毒經一卷

[0070b03]  持句神呪經一卷　麻油述呪經一卷

[0070b04]  檀持羅麻油述神呪經一卷

[0070b05]  七佛所結麻油述呪經一卷

[0070b06]  解日厄神呪經一卷　呪水經一卷

[0070b07]  嚫水經一卷　請雨呪經一卷

[0070b08]  止雨呪經一卷　陀隣鉢呪經一卷

[0070b09]  幻師跋陀神呪經一卷  (亦云波陀)

[0070b10]  呪時氣病經一卷　呪小兒病經一卷

[0070b11]  呪齒痛經一卷　呪眼痛經一卷

[0070b12]  呪牙痛經一卷　六神名神呪經一卷

[0070b13]  幻師阿鄒夷神呪經一卷

[0070b14]  醫王惟婁延神呪經一卷  (或云阿難所問醫王惟婁延神呪經)

[0070b15]  十誦比丘戒本一卷  (太元六年合僧純曇摩持竺僧舒三家本以為一卷見寶唱錄)

[0070b16]  離欲優婆塞優婆夷具行二十二戒文一  卷

[0070b18]  右一百一十部合一百一十二卷。孝武帝世。  西域沙門竺曇無蘭。晉言法正。於楊都謝鎮  西寺蘭取世要略大部出。唯二經是僧祐錄
載。自餘雜見別錄。雖並有正本既復別行。  故悉列之示有所據。

[0070b23]  益意經三卷  (第二出)

[0070b24]  右一部合三卷。孝武帝世。沙門康道和太元  末譯。見竺道祖晉世雜錄。朱士行漢錄云二  卷。不顯譯人。

[0070b27]  十二遊經一卷  (第二出與彊梁譯者小異)

[0070b28]  右一卷。孝武帝世。外國沙門迦留陀伽。晉言  時永。太元十七年譯。見竺道祖晉世雜錄及  寶唱錄。

[0070c03]  中阿含經六十卷  (隆安元年十一月於東亭寺出。至二年六月訖道祖筆受第二譯。與曇摩  難提譯者大不同見道祖錄)

[0070c05]  增一阿含經五十卷  (隆安元年正月出是第二譯。與難提本小異。竺道祖筆受。或四  十二。或三十三。無定。見道祖及寶唱錄)

[0070c07]  阿毘曇心論四卷  (太元十六年。在盧山為慧遠出道慈筆受)

[0070c08]  三法度論二卷  (太元十六年。於廬山出。別錄云一卷。與秦曇摩難提出者大同小異。或  直云三法度。或無論字。或作經字)

[0070c10]  教授比丘尼法一卷  (見別錄亦在廬山出)

[0070c11]  右五部合一百一十七卷。孝武及安帝世。罽  賓國三藏法師瞿曇僧伽提婆。晉言眾天。後  秦姚世渡江。先是廬山慧遠翹勤妙典。聞提
婆至止。請入廬嶽共出之。去華存實。今見  所傳蓋其文也。隆安末年春遊建康。晉朝王  公風流名士莫不造席。至冬為衛軍將軍東
亭侯王珣。重出中增阿含等。集京都名德釋  慧持等四十沙門詳共翻譯。來夏方訖。其在  江洛前後所出經論百餘萬言。皆妙得深旨。

[0070c20]  毘尼誦三卷  (是十誦。後善誦)

[0070c21]  雜問律事二卷  (眾律要用並見二秦錄)

[0070c22]  右二部合五卷安帝世。罽賓國三藏律師卑  摩羅叉。晉言無垢眼。姚秦弘始八年至長安。  羅什去世。乃適壽春止石澗寺。律徒雲聚盛
闡毘尼。羅什所譯十誦有五十八卷。羅叉後  開為六十一卷。改善誦為毘尼誦。故今有兩  名。後之江陵出律雜事。道場慧觀筆受。盛行  於世。相傳迄今。

[0071a02]  眾律要用二卷  (人處不同。文亦大異見別錄)

[0071a03]  右一部二卷。安帝世隆安四年三月二日。沙  門釋僧遵等二十餘德。於楊州尚書令王法  度精舍。請三藏律師曇摩晉言法善。譯出。
律事序具。卷首明佛法僧物互相交涉分齊。  差殊甚要。須善防護。

[0071a08]  華嚴經五十卷  (義熙十四年於道場寺出。至宋永初二年方訖。或六十卷。見竺道祖晉世雜錄)

[0071a09]  觀佛三昧經八卷  (一名觀佛三昧海經。見竺道祖晉世雜錄。或云宋世出)

[0071a10]  過去因果經四卷  (見別錄)

[0071a11]  新無量壽經二卷  (永初二年於道場寺出。見寶唱錄)

[0071a12]  達磨多羅禪經二卷  (一名不淨觀經一名修行道地經)

[0071a13]  大方等如來藏經一卷  (元熙二年於道場寺出。是第二譯見道祖晉世雜錄。  與法立出者小異)

[0071a15]  文殊師利發願偈經一卷  (元熙二年於道場寺出經後記其歲庚申。一本  無偈字見寶唱錄)

[0071a17]  出生無量門持經一卷  (一名成道降魔得一切智經於廬山譯見竺道祖晉世雜  錄)

[0071a19]  本業經一卷

[0071a20]  新微密持經一卷  (隆安二年第二出。與吳世支謙所譯大同小異。見竺道祖晉世雜錄)

[0071a21]  淨六波羅蜜經一卷

[0071a22]  菩薩十住經一卷  (第三出)

[0071a23]  僧祇律四十卷  (義熙十二年十一月共法顯譯。見竺道祖晉世雜錄別錄。或三十卷)

[0071a24]  僧祇大比丘戒本一卷  (於道場寺譯。第二出。見寶唱錄)

[0071a25]  方便心論一卷  (共法業出見高僧傳)

[0071a26]  右一十五部一百一十五卷。安帝世。北天竺  國三藏禪師佛駄跋陀羅。晉言覺賢。於楊都  及廬山二處譯。沙門法業慧義慧嚴等詳共
筆受。高僧傳云。賢出泥洹及修行等一十五  部凡一百一十七卷。依寶唱錄足無量壽及  戒本。部數雖滿尚少二卷未詳何經。來哲博  聞或希續繼。冀補遺漏庶滿法流焉。

[0071b07]  大般泥洹經六卷  (義熙十三年於謝司空公謝石道場寺出。舊錄云。覺賢出。寶雲筆受。  是大本前分十卷大眾問品。見道祖錄。或十卷)

[0071b09]  方等泥洹經二卷  (見竺道祖晉世雜錄)

[0071b10]  雜藏經一卷  (與鬼問目連餓鬼報應目連說地獄餓鬼因緣四本同是一經異出。見寶  唱錄)

[0071b12]  僧祇尼戒本一卷  (共覺賢譯。是第二出。與魏世柯迦羅出者小異)

[0071b13]  雜阿毘曇心論十三卷  (共覺賢譯。是第二譯。與前秦僧伽跋澄出者大同)

[0071b14]  歷遊天竺記傳一卷

[0071b15]  右六部合二十四卷。平陽沙門釋法顯。以安  帝隆安三年發趾長安。遊歷天竺遠尋靈跡。  求晉所無眾經律論。經涉諸國學梵書語。自
手抄寫前件梵本。從北之南。次師子國中有  佛齒。每年三月。彼之國王預前十日。莊嚴白  象遣一貴重辯說智臣著王衣裳。象上擊鼓
大聲唱言。如來在世四十九年。說法度人無  量億數。眾生緣盡乃般泥洹。自爾已來一千  四百九十七載。世間長昏眾生可愍。却後十
日佛齒當出無畏精舍。可辦香華各來供養。  時正當晉義熈元年。顯還汎海達到楊都。於  道場寺譯經戒論。別傳備委所履歷云。計從
義熙元年太歲乙巳至今開皇十七年歲次丁  巳。便成一千六百八十一載矣。

[0071c01]  瓔珞經十二卷  (或十四卷)  維摩詰經四卷  (第三出)

[0071c02]  禪經四卷　大智度經四卷

[0071c03]  已上四部二十四卷  (見南來新錄)  。

[0071c04]  如幻三昧經二卷  (第二出。與漢世支讖譯般若三昧二卷本同名。及文句小異。見竺道  祖晉世雜錄)  阿述達經一卷

[0071c06]  無所悕望經一卷

[0071c07]  普賢觀經一卷  (一名觀普賢菩薩經。見道慧錄)

[0071c08]  無極寶三昧經一卷  (第二出)

[0071c09]  五蓋疑結失行經一卷  (第二出。與竺法護出者大同小異)

[0071c10]  所欲致患經一卷  (第二出。與護公出小異)

[0071c11]  如來獨證自誓三昧經一卷  (第二出)

[0071c12]  法沒盡經一卷  (第二出)  菩薩正齋經一卷  (第二出)

[0071c13]  照明三昧經一卷  (第二出)  分衛經一卷

[0071c14]  威革長者六向拜經一卷  (一作威華字)

[0071c15]  菩薩十住經一卷  (第二出)  摩調王經一卷

[0071c16]  指鬘經一卷  (或作指髻經)  浮光經一卷  (或作乳光經)

[0071c17]  彌勒所問本願經一卷　十地經一卷

[0071c18]  寶女施經一卷

[0071c19]  普門品經一卷  (第二出與法護出大同。見道祖錄及三藏記)

[0071c20]  右二十五部合四十六卷。西域沙門祇多蜜。  晉言訶友譯。諸錄盡云。祇多蜜晉世出。譯  名多同計不應虛。若非咸洛應是江南。未詳
何帝。一部見僧祐出三藏集記。已外並出雜  別諸錄所載。

[0071c25]  大乘方便經二卷  (元熙二年譯。是第三出。與法護僧伽陀譯小異。與慧上菩薩所  問經同本別譯。見始興錄)

[0072a01]  請觀世音消伏毒害陀羅尼經一卷  (第二出見法上錄)

[0072a02]  威革長者六向拜經一卷  (晉宋間於廣州譯。是第三出。與法護多蜜。六  向拜同。見始興及寶唱等錄)

[0072a04]  右三部合四卷。外國居士竺難提。晉言喜法。  上錄云。晉世譯。未詳何帝年。

[0072a06]  無量壽至真等正覺經一卷  (一名樂佛土經。名極樂佛土經)

[0072a07]  右一經一卷。恭帝元熙元年二月。外國沙門  竺法力譯。是第六出。與支謙康僧鎧白延竺  法護鳩摩羅什等所出本大同文名少異。見  釋正度錄。

[0072a11]  迦葉結集戒經一卷

[0072a12]  蓱沙王五願經一卷  (亦名弗沙王經)

[0072a13]  曰難經一卷  (即是越難經後說事小異)

[0072a14]  右三經合三卷。群錄竝云晉末。不知何帝  年。沙門釋嵩公出或云高公。見趙錄及始興  錄載。

[0072a17]  迦葉禁戒經一卷  (一名摩訶比丘經。一名真偽沙門經)

[0072a18]  右一經一卷。晉末。未詳何帝年。云沙門釋  退公出。見始興錄。

[0072a20]  佛開解梵志阿颰經一卷

[0072a21]  右一經一卷。晉末。未詳何帝年。云沙門釋  法勇出。見趙錄。

[0072a23]  大智論要略二十卷  (亦云釋論要抄)

[0072a24]  問大乘中深義十八科合三卷  (并羅什答)

[0072a25]  阿毘曇心序一卷

[0072a26]  妙法蓮華經序一卷

[0072a27]  修行方便禪經序一卷

[0072a28]  三法度序一卷　法性論一卷

[0072b01]  明報應論一卷　釋三報論一卷

[0072b02]  辯心識論一卷　不敬王者論一卷

[0072b03]  沙門祖法論一卷

[0072b04]  大智論序一卷  (秦王姚興遙請述)  佛影讚一卷

[0072b05]  右十四部合三十五卷。孝武及安帝世。廬山  沙門釋慧遠述製。遠雁門人。姓賈氏。年二十  一遇釋道安。以為真吾師也。聽安講般若經。
乃曰。儒道九流皆糠粃耳。便投簪落  [髟/米]  。即  以綱維大法特為己任。聞羅什入關。便遣書  通好曰。釋慧遠頓首。去歲得姚左軍書具承
德。問仁者曩日殊域越自外境。于時音譯未  交聞風而悅。頃承懷寶來遊。則一日九馳徒  情欣雅味而無由造盡。寓目望途增其勞佇。
夫栴檀移植則異物同熏。摩尼吐曜則眾珍  自積。且滿願不專美於絕代。龍樹豈獨善於  前蹤。今往比景衣裁。願登高座為著之。什
答書曰。鳩摩羅耆婆和南。既未言面又文辭  殊隔。導心之路不通。得意之緣  圮  絕。傳驛來  況粗承風德。比丘何必備聞。一途可以蔽
百經言。末後東方當有護法菩薩。勗哉仁者  善弘其事夫財有五備福戒博聞辯才深智。  兼之者道隆。未具者疑滯。仁者備之矣。所以
寄言通好。因譯傳心。豈其能盡。粗酬來意耳。  損所致比景衣裁。欲令登法座時著。當如來  意。但人不稱物。以為愧耳。今往常所用鍮石
雙口。澡灌可以備法物之數也。并遺偈一章  曰。

既已捨染樂　　心得善攝不  
若得不馳散　　深入實相不  
畢竟空相中　　其心無所樂  
若悅禪智慧　　是法性無照  
虛誑等無實　　亦非停心處  
仁者所得法　　幸願示其要

[0072c05]  遠重答以報偈一章曰。

本端竟何從　　起滅有無際  
一微涉動境　　成此頹山勢  
或想更相乘　　觸理自生滯  
因緣雖無主　　開途非一世  
時無悟宗匠　　誰將握玄契  
來問尚悠悠　　相與期暮歲

[0072c12]  先是中土未有泥洹常住之說但言壽命長遠  而已。遠乃歎曰。佛是至極。至極則無變。無變  之理豈有窮耶。因著法性論曰。至極以不變
為性。得性以體極為宗。什見論而歎曰。邊國  人未見有經。便與理合。豈不妙哉。秦主姚興  欽遠德風歎其才思。致書慇懃信餉連接。時
釋論新出。興送論并遺書令作論序。以貽後  學。遠名重隣國聲價若是。以智度論文句繁  廣初學難尋。刪略要綱為二十卷。序致淵雅。
使夫學者有過半功。時桓玄西征殷仲堪。要  遠出山欲共相見。遠辭以疾。玄自入山左右  謂曰。昔殷仲堪入山禮遠願公勿敬。玄曰。何
有此理。仲堪本死人耳。玄入見遠。不覺致敬。  玄問。不敢毀傷何以剪削。遠答立身行道。玄  稱善。所懷不敢復言。乃說征討之意。遠不答。
玄又問。何以見願。遠云。願檀越安隱使彼亦  無他。玄出山謂左右曰。實乃生來未見斯人。  玄後欲沙汰眾僧。又使沙門行敬。遺書於遠
以決所疑遠答略云。袈裟非朝宗之服。鉢盂  豈廊廟之器。因著沙門不敬王者論有五篇。  文備在傳集。自是沙門得全方外之迹矣。及
玄西奔安帝東反。詔勞慇至。陳郡謝靈運負  才傲俗少所推崇。及一見遠肅然心服。遠內  通佛理外善群書。夫預學徒莫不依擬。遠住
廬阜三十餘年。影不出山迹不入俗所著論  序佛影銘讚并詩書等。集為十卷。五十餘  篇。見重於世。更不復委。

[0073a10]  神無形論一卷

[0073a11]  右論一卷。元帝世。楊都瓦官寺沙門竺僧敷  撰。于時異學之徒咸謂。心神有形但妙於萬  物耳。隨其能言更相摧壓。邪正莫辯取捨靡
從。僧敷緣茲故著斯論。其論略云。有形便有  數。有數則有盡神既無盡。故知無形。時狀  辯之徒。雖紛紜交諍既見理有詣。則愜然信  服焉。

[0073a18]  維摩詰子注經五卷　窮通論一卷

[0073a19]  右二部合六卷。廬山東林寺沙門釋曇詵撰。  詵即慧遠弟子。甚有才學。

[0073a21]  即色遊玄論一卷　辯三乘論一卷

[0073a22]  釋曚論一卷　聖不辯知論一卷

[0073a23]  本業經序一卷　本起四禪序一卷

[0073a24]  道行旨歸一卷

[0073a25]  右七部合七卷。哀帝世。沙門支遁撰。遁字道  林。幼而才拔善談名理。謝安王洽劉恢殷浩  許詢却超孫綽桓彥表王敬仁何次道王文度
謝長遐袁彥伯等。並一代名流。皆著塵外之  狎。每以山居為得性之所。頻被勅召辭不獲  免。復出帝京。却超與親友書曰。道林法師神
理所通玄拔獨悟。數百年來紹明大法。令真  理不絕一人而已。林在京師涉歷三載。迄還  山東上書告辭。其末後云不悟乾光曲曜猥
被蓬蓽頻奉明詔使詣上京。進退惟咎不知  所厝。自到天衢屢蒙引見。優遊賓禮策以微  言。每愧才不拔滯理不拘新。不足對揚玄
模。允塞視聽。踧踖侍人。流汗位席。曩四翁赴  漢于木蕃魏。皆出處有由默語適會。今德非  昔人動靜乖哀。遊魂禁省鼓言帝側。將困
非據何能有為。且歲月僶俛感若斯之歎。況  復同志索居綜習遼落。延首東顧孰能無懷。  上願陛下特蒙放遣歸之林薄。以鳥養焉。所
荷為優。謹露板聞申其愚管。裹糧望路伏待  慈詔。詔即許焉。嘗有人遺遁馬。遁受而養之。  時或譏之。遁曰。貧道愛其神駿。聊復畜耳。復
有餉鶴者。遁謂鶴曰。爾既遠是沖天之物。  寧肯為人耳目翫乎。遂即放之。有集十卷盛  行於世。

[0073b20]  毘曇旨歸一卷

[0073b21]  右一卷。哀帝世。沙門竺僧度撰。度本姓王。名  晞字玄宗。東莞人。雖少出孤微而天姿秀發。  至年十六神情爽拔卓爾異人。性善溫和鄉
隣所羨。獨居事母以孝節聞。登娉同郡楊德  慎女乃衣冠。家族女字苕華。容貌端正。又善  墳史與度同年。初造婚時。即相然許。未及成
禮。苕華母亡。頃父又終。度母亦卒度見世代  無常。忽然感悟。即捨俗出家。改名僧度。抗迹  塵表避地遊學。苕華服畢。自惟有三從之義。
無獨立之道。乃與度書。謂髮膚不可毀傷。宗  祀不可頓廢。令其顧世教改遠志。曜翹爍之  姿。於盛明之世。遠休祖考之靈。近慰人情之  願。并贈詩五首。其一篇曰。

[0073c05]  大道自無窮。天地長且久。巨石故叵消。芥子  亦難數。人生一世間。飄若風過牖榮。華豈不  茂。日夕就凋朽。川上有餘吟。日斜思鼓嶽。清
音可娛耳。滋味可適口。羅紈可飾軀。華冠可  燿首。安事自剪削。耽空以害有。不道妾區區  但令君恤後。

[0073c11]  度答書曰。夫事君以治一國。未若弘道以濟  萬邦。事親以成一家。未若弘道以濟三界。髮  膚不毀俗中之近言耳。但吾德不及遠未能
兼被。以此為愧。然積蕢成山。亦冀從微之  著也。且被袈裟振錫杖。飲清流詠般若。雖  公王之服。八珍之饍鏗鏘之聲。煒曄之色。不
與易也。若能懸契則同期於泥洹矣。且人心  各異有若面焉。卿之不樂道。猶我之不慕俗  矣。楊氏長別離矣。萬世因緣於今絕矣。歲聿
云暮。時不我與。學道者當以日損為志。處世  者當以及時為務。卿年德並茂。宜速有所慕。  莫以道士經心而坐失盛年也。又報詩五篇。  其一首曰。

[0073c24]  機運無停住。倏忽歲時過。巨石會當竭。芥子  誰云多。良由去不息。故令川上嗟。不聞榮啟  期。皓首發清歌。布衣可暖身。誰論飾綾羅。今
世雖云樂當奈後生何。罪福良由己。寧云己  恤他。度既志懷匪石不可迴轉。苕華感悟亦  起深信。度於是專精佛法講味群經。所以著  旨歸釋阿毘曇也。

[0074a02]  魏世錄目一卷　吳世錄目一卷

[0074a03]  晉世雜錄一卷　河西錄目一卷

[0074a04]  右四錄經目合四卷。盧山東林寺釋慧遠弟  子沙門釋道流創撰。未就而流病卒。同學竺  道祖。因而成之。大行於世。

[0074a07]  經論都錄一卷

[0074a08]  右錄一卷。成帝世。預章山沙門支敏度。總  校群經合古今目錄。撰此都錄。

[0074a10]  人物始義論一卷

[0074a11]  右論一卷。成帝世。沙門康法暢作。暢常執麈  尾行。每值名賓輒清談盡日。庾元規謂暢曰。  此麈尾何以常在。暢曰。廉者不求貪者不與。
故得常在。

[0074a15]  高逸沙門傳一卷

[0074a16]  右傳一卷。孝武帝世。剡東御山沙門竺法濟  撰。

[0074a18]  立本論九篇一卷　六識旨歸十二首一卷

[0074a19]  右二卷。孝武帝世。荊州上明寺沙門釋曇微  作。微本釋道安弟子。常傳師化以講利物。  每法輪一轉則白黑奔波。恒自惟顧解有所
從乃圖寫安。存念禮拜。於是江陵士女咸西  向致敬印手菩薩。或問法師道化何如和上。  微曰。和上內行深淺未易可量。外緣所被多  諸神驗。在吾一渧寧比江海者乎。

[0074a26]  遺教三昧經二卷  (或直云遺教三昧法律經)

[0074a27]  未曾有因緣經二卷  (或直云未曾有經)

[0074a28]  阿那含經二卷　那先經二卷  (或三卷)

[0074a29]  觀無量壽佛經一卷

[0074b01]  三世三千佛名經一卷

[0074b02]  千佛因緣經一卷　五十三佛名經一卷

[0074b03]  八部佛名經一卷　十方佛名經一卷

[0074b04]  賢劫千佛名經一卷  (唯有佛名。與曇無蘭所出四諦經千佛名異)

[0074b05]  稱揚百七十佛名經一卷  (或直云百七十佛名經)

[0074b06]  南方佛名經一卷　滅罪德福佛名經一卷

[0074b07]  比丘諸禁律經一卷  (或無經字)

[0074b08]  摩訶僧祇律比丘要集一卷  (或云僧祇部隨用要集法)

[0074b09]  優波離問佛經一卷　沙彌威儀經一卷

[0074b10]  比丘尼十戒經一卷　受十善戒經一卷

[0074b11]  沙彌尼戒經一卷　賢者五福經一卷

[0074b12]  賢者五戒經一卷  (或云賢者威儀法)

[0074b13]  優婆塞五戒經一卷　優婆塞威儀經一卷

[0074b14]  波若得經一卷　觀世樓炭經一卷

[0074b15]  本行六波羅蜜經一卷

[0074b16]  定意三昧經一卷

[0074b17]  般舟三昧念佛章經一卷

[0074b18]  瑜伽三摩斯經一卷  (隋言修行略一名達磨多羅禪法一名摩多羅菩薩撰禪  法經要集)

[0074b20]  禪定方便次第法經一卷

[0074b21]  禪要呵欲經一卷

[0074b22]  七萬二千神王護比丘呪經一卷

[0074b23]  十二萬神王護比丘尼呪經一卷

[0074b24]  三歸五戒帶佩護身呪經一卷

[0074b25]  百結神王護身呪經一卷

[0074b26]  宮宅神王守鎮左右呪經一卷

[0074b27]  塚墓因緣四方神呪經一卷

[0074b28]  伏魔封印大神呪經一卷

[0074c01]  摩尼羅亶大神呪經一卷

[0074c02]  召五方龍王攝疫毒神呪經一卷  (自七萬二千神王已下。至  此已上。並有灌頂字。今總為大灌頂經)

[0074c04]  梵天神策經一卷

[0074c05]  普廣經一卷  (右二卷并藥師。今成一部。合前為大灌頂經凡十二卷)

[0074c06]  七佛所結麻油述呪一卷  (異出本)

[0074c07]  七佛神呪一卷  (有結縷法異出本)

[0074c08]  五龍呪毒經一卷

[0074c09]  齲齒呪一卷  (或云呪蟲齒。或云呪齒)

[0074c10]  陀羅尼章句經一卷

[0074c11]  摩尼羅亶神王呪案摩經一卷  (或無王字)

[0074c12]  七佛安宅神呪經一卷　安宅呪一卷

[0074c13]  三歸五戒神王名一卷  (道安云竺法護經目有神呪三卷。此神王名既入  其中即非失譯)

[0074c15]  右五十三經合五十七卷。並是僧祐三藏集  記新集失譯。見有經本者。凡八百四十六  部。合八百九十五卷。已外散入諸代世錄。所
餘附此為晉下失源。

歷代三寶紀卷第七  (譯經東晉)

* * *

【經文資訊】大正藏第 49 冊 No. 2034 歷代三寶紀  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
