注維摩詰經卷第五
後秦釋僧肇選

文殊師利問疾品第五

[0370c16]  爾時佛告文殊師利。

[0370c16]  肇曰。文殊師利秦言  妙德。經曰。已曾成佛名曰龍種尊也。

[0370c18]  汝行詣維摩詰問疾文殊師利白佛言世尊彼  上人者難為酬對。

[0370c19]  什曰。言乃超出我上。  豈直諸賢。此蓋深往之情耳。豈其實哉。肇  曰。三萬二千何必不任。文殊師利何必獨最。
意謂至人變謀無方隱顯殊迹。故迭為脩短  應物之情耳。孰敢定其優劣辯其得失乎。  文殊將適群心而奉使命。故先歎淨名之  德以生眾會難遭之想也。其人道尊難為
酬對。為當承佛聖旨行問疾耳。

[0370c27]  深達實相。

[0370c27]  肇曰。實相難測。而能深達。

[0370c28]  善說法要。

[0370c28]  什曰。此文不便。依經本應言  以要言說法。謂能簡要之言折繁理也。  肇曰。善以約言而舉多義。美其善得說法  之要趣也。

[0371a03]  辯才無滯智慧無閡。

[0371a03]  肇曰。辭辯圓應而無  滯。智慧周通而無閡。

[0371a05]  一切菩薩法式悉知。

[0371a05]  什曰。謂神通變化諸  威儀也。

[0371a07]  諸佛祕藏無不得入。

[0371a07]  什曰。如密迹經說身  口意是也。肇曰。近知菩薩之儀式。遠入諸  佛之祕藏。祕藏謂佛身口意祕密之藏。

[0371a10]  降伏眾魔。

[0371a10]  肇曰。眾魔四魔。

[0371a11]  遊戲神通。

[0371a11]  什曰。神通變化是為遊引物。  於我非真故名戲也。復次神通雖大。能者  易之。於我無難。猶如戲也。亦云。於神通
中善能入住出自在無礙。肇曰。遊通化人。  以之自娛。

[0371a16]  其慧方便皆已得度。

[0371a16]  肇曰。窮智用盡權  道故稱度也。

[0371a18]  雖然當承佛聖旨詣彼問疾。

[0371a18]  肇曰。其德若  此。非所堪對。當承佛聖旨然後行耳。

[0371a20]  於是眾中諸菩薩大弟子釋梵四天王等咸  作是念今二大士文殊師利維摩詰共談必說  妙法即時八千菩薩五百聲聞。

[0371a22]  什曰。餘聲  聞專以離苦為心。不求深法故不同舉  耳。五百弟子智慧深入樂聞深法。所以俱行  也。

[0371a26]  百千天人皆欲隨從。

[0371a26]  肇曰。大士勝集必有  妙說故率欲同舉也。

[0371a28]  於是文殊師利與諸菩薩大弟子眾及諸天人  恭敬圍遶入毘耶離大城。

[0371a29]  肇曰。菴羅園在  城外。淨名室在城內也。

[0371b02]  爾時長者維摩詰心念今文殊師利與大眾俱  來即以神力空其室內除去所有。

[0371b03]  什曰。將  欲明宗故現空相以發興也。盡敬致供  必稱其所安。以文殊樂虛靜故應之以  空也。生曰。發斯念者因以空室。示有虛
納之懷。有去故空。密在用標宗致也。現神  力者念之使也。

[0371b09]  及諸侍者。

[0371b09]  生曰。為妨已陪侍者須別將。  又以明體夫宗致無捨群生之懷。苟不棄  之莫非皆侍矣。

[0371b12]  唯置一床以疾而臥。

[0371b12]  肇曰。現病之興。事在  今也。空室去侍以生言端。事證於後。唯  置一床借座之所由也。生曰。眾多室小。雖
床亦妨。且坐臥行立本隨人體所宜須之  便設。何必在豫。以此去之。豈曰不延。乃  所以有客故爾而實設之待須者。將現  神力以表說理之功。功既非測。以驗所說
是實。

[0371b20]  文殊師利既入其舍見其室空無諸所有獨寢  一床。

[0371b21]  生曰。見之者得其旨也。

[0371b22]  時維摩詰言善來文殊師利。

[0371b22]  什曰。若默然  無言。以賓主不諧。讚言善來者欲明賓  來得會。主亦虛受也。

[0371b25]  不來相而來不見相而見。

[0371b25]  肇曰。將明法身  大士舉動進止不違實相。實相不來。以之  而來。實相無見以之相見。不來而能來。不
見而能見。法身若此。何善如之。生曰。既以  體理為懷。來則旌其為不來相之來矣。  有不來相之來者善之極也。

[0371c02]  文殊師利言如是居士若來已更不來若去已  更不去。

[0371c03]  生曰。如是者謂前理爾也。若者設  使來不能自表於不來。既來不復更來。來  為不來相居然顯矣。體之無功。我何有  善哉。

[0371c07]  所以者何來者無所從來去者無所至。

[0371c07]  生  曰。來本生於不來來者尚無所從而來。  況來者可得更來耶。以去對來相明也。

[0371c10]  所可見者更不可見。

[0371c10]  肇曰。明無來去相  成淨名之所善也。夫去來相見皆因緣假稱  耳。未來亦非來。來已不更來。捨來已未來。
復於何有來去。見亦然耳。其中曲辯當求  之諸論也。生曰。已備前文故不復廣之也。

[0371c15]  且置是事。

[0371c15]  肇曰。雖貪微言而使命未宣。  故且止其論而問疾矣。

[0371c17]  居士是疾寧可忍不。

[0371c17]  什曰。若病重難忍則  廢其道業也。問疾輕重寧可忍不也。

[0371c19]  療治有損不至增乎世尊慇懃致問無量居士  是疾何所因起。

[0371c20]  什曰。外道經書唯知有三  大病不知地大。佛法中說四大病。病之所  生生於四大增損。四大增損必自有因而  然。故問其因起也。

[0371c24]  其生久如當云何滅。

[0371c24]  肇曰。使命既宣。故復  問疾之所由生也。是病何因而起。起來久  近。云何而得滅乎。生曰。作問實疾之迹以  求假病之意也。

[0371c28]  維摩詰言從癡有愛則我病生。

[0371c28]  道融曰。眾  生受癡故有愛。有愛故受身。受身則病。  以彼病故則我病生矣。眾生有病而我病生  者。明為物故生毘摩為物來久故知不
近也。下言彼病滅則我病滅。明其起病不  齊限眾生也。新學菩薩未能久處生死為  一切起病。故明大士曠懷處疾。推其前  際以發心為始。尋其後際則與眾生俱
滅。新學聞之局心自曠。病生滅二句言雖在  病意在明悲。故但說病生滅久近。久近既  明則大悲自顯。是以先答生滅後答大悲  起也。此集以明宗為本。而先說大悲者。
有二門入佛法。一大悲二智慧。階淺至深。  弘之有漸。故先說大悲後說實相也。什公  作空解云。癡無前際。無前則亦無中後。
病亦如是無久近也。此中不似有空義。故  別記私通如上。肇曰。答久近也。菩薩何疾。  悲彼而生疾耳。群生之疾癡愛為本。菩薩之
疾大悲為源。夫高由下起。疾因悲生。所  以悲疾之興出于癡愛。而癡愛無緒莫識  其源。吾疾久近與之同根。此明悲疾之始。  不必就己為言也。生曰。夫現疾之意欲拔
眾生無始癡愛盡其無窮之源。雖我今生  而實無我今生。意存彼昔義。乃是彼昔病。  然則病起於有癡愛之時。非適今也。不  以一切言之者。今答病久義不在普故
也。然汎云癡愛普亦在其中矣。又不以眾  生言之者。菩薩無復癡愛。居然有屬故也。

[0372a27]  以一切眾生病是故我病若一切眾生病滅則  我病滅。

[0372a28]  肇曰。答滅也。大士之病因彼生  耳。彼病既滅吾復何患。然以群生無邊癡愛  無際。大悲所被與之齊量。故前悲無窮。以
癡愛為際。後悲無極。與群生俱滅。此因  悲所及以明悲滅之不近也。生曰。癡愛是  眾生染病之源。源盡其病亦除也。菩薩之病
本在於此。而彼病既愈得無滅乎。又菩薩  病以汎濟為主。眾生有不蒙者。彼自不應  從。化非有偏也。然則雖曰一人病愈菩薩  便愈。乃所以是一切眾生得不復病然後
菩薩病滅也。以眾生言之者。菩薩友亦有  病。不得不以別之也。

[0372b11]  所以者何菩薩為眾生故入生死有生死則有  病若眾生得離病者則菩薩無復病。

[0372b12]  肇曰。  夫法身無生況復有形。既無有形病何由  起。然為彼受生不得無形。既有形也不  得無患故隨其久近與之同疾。若彼離
病。菩薩無復病也。

[0372b17]  譬如長者唯有一子其子得病父母亦病若  子病愈父母亦愈菩薩如是於諸眾生愛之若  子眾生病則菩薩病眾生病愈菩薩亦愈又言  是疾何所因起。

[0372b20]  生曰。問本在前。今答居  後。故稱之焉。不先答者。其病之因以生  滅而顯故也。

[0372b23]  菩薩病者以大悲起。

[0372b23]  肇曰。菩薩之疾以大  悲為根。因之而起答初問也。生曰。自非  大悲病不妄起也。

[0372b26]  文殊師利言居士此室何以空無侍者。

[0372b26]  肇  曰。空室之興事在於此。問室何空又無侍  者。無侍者後別答。生曰。問疾既畢次問室  空意也。夫人所住自應有資生之物。而今
廓然。其故何耶。又凡病者理必須侍。亦莫  知其所。復何在乎。并問二事者。以侍者在  空而別故也。

[0372c04]  維摩詰言諸佛國土亦復皆空。

[0372c04]  肇曰。平等  之道理無二迹。十方國土無不空者。曷為  獨問一室空耶。生曰。有今可得而去。居然  非實。以明諸佛國土雖若湛安然亦空矣。
諸佛國者有佛之國也。舉此為言者。良以  佛得自在尚不能使己國為有。況餘事乎。  亦以是人情所重故標為悟端也。

[0372c11]  又問以何為空。

[0372c11]  什曰。室中以無物為空。  國土復以何理為空耶。肇曰。室以無物為  空。佛土以何為空。將辯畢竟空義。生曰。
猶存國安為有。不悟同此所無。然居言  其同。以何獨得之耶。

[0372c16]  答曰以空空。

[0372c16]  什曰。無以無物故空。以國  土性空。即是畢竟空故空也。肇曰。夫有由  心生。心因有起。是非之城妄想所存。故有
無殊論紛然交競者也。若能空虛其懷冥心  真境。妙存環中有無一觀者。雖復智周萬  物。未始為有。幽鑑無照。未始為無。故能  齊天地為一旨而不乖其實。鏡群有以
玄通而物我俱一。物我俱一故智無照功。不  乖其實故物物自同。故經曰。聖智無知以  虛空為相。諸法無為。與之齊量也。故以空
智而空於有者。即有而自空矣。豈假屏  除然後為空乎。上空智空。下空法空也。直  明法空。無以取定故內引真智外證法空
也。生曰。上空是空慧空也。下空是前理空也。  言要當以空慧然後空耳。若不以空慧終  不空也。豈可以我謂為不空哉。

[0373a03]  又問空何用空。

[0373a03]  什曰。若法性自空則應直  置而自空。諸賢聖復何用空慧空諸法耶。  肇曰。上空法空。下空智空也。諸法本性自
空。何假智空然後空耶。生曰。若理果是空。  何用空慧然後空耶。自有得解之空慧。此  空即是慧之所為。非理然也。何可以空慧  然後空便言理為空哉。

[0373a10]  答曰以無分別空故空。

[0373a10]  什曰。上空是空慧  也。下空是法空也。雖法性自空不待空慧。  若無空慧則於我為有。用此無分別空慧
故得其空則於我為空也。肇曰。智之生也  起於分別。而諸法無相故智無分別。智無  分別即智空也。諸法無相即法空也。以智不  分別於法即知法空已矣。豈別有智空
假之以空法乎。然則智不分別法時。爾時  智法俱同一空無復異空。故曰以無分別  為智空故智知法空矣。不別有智空以  空法也。生曰。向言空慧者。非謂分別作
空之慧也。任理得悟者耳。若以任理為  悟而得此。然後空者。理可不然乎哉。

[0373a23]  又問空可分別耶。

[0373a23]  什曰。問解空慧也。向雖  明空慧不見空有分別。未明慧體空無  分別。故問此空慧可分別耶。肇曰。上以
無分別為慧空故。知法空無復異空。雖  云無異而異相已形。異相已形則分別是生  矣。若知法無異空者。何由云以無分別  為智空故知法空乎。故問智空法空可分
別耶。智法俱空故單言一空則滿足矣。生  曰。即空之言。空似有相。有相便與餘事  分別也。空苟分別而慧不分別者。則空與  慧異矣。空既異慧。復不從慧來也。

[0373b05]  答曰分別亦空。

[0373b05]  什曰。慧異於空則是分別。  雖有分別其性亦空也。肇曰。向之言者有  分別於無分別耳。若能無心分別而分
別於無分別者。雖復終日分別而未甞分  別也。故曰分別亦空。生曰。夫言空者。空相  亦空。若空相不空。空為有矣。空既為有。有
豈無哉。然則皆有而不空也。是以分別亦空  然後空耳。

[0373b13]  又問空當於何求。

[0373b13]  肇曰。上因正智明空。  恐惑者將謂空義在正不在邪。故問空義  之所在。以明邪正之不殊也。生曰。言之誠
已盡。然而惑者猶未能全信。故復請效斯  語以悟之焉。前推理實為空極。分別亦  空。空則無相矣。若果以無相空為實者。於  何求之得其然耶。

[0373b20]  答曰當於六十二見中求。

[0373b20]  什曰。上明畢竟  空則無法不空。然造心求解要必有津。求  津之要必有所惑。惑之所生生於見異。異  之甚者莫過邪正。邪正之極莫過於此。故
問於何求。而答以二法也。肇曰。夫邪因正  生。正因邪起。本其為性。性無有二。故欲  求正智之空者。當於邪見中求。生曰。夫
以相為懷者。極不出六十二見。見則邪矣。  而此中無空。空不然乎。

[0373b29]  又問六十二見當於何求。

[0373b29]  生曰。若六十二  見以存相為邪者。復於何求得其然邪。

[0373c02]  答曰當於諸佛解脫中求。

[0373c02]  肇曰。捨邪見名  解脫。背解脫名邪見。然則邪解相靡。孰為  其原。為其原者一而已矣。故求諸邪見當
本之解脫也。生曰。解脫者解脫結縛也。若  存相不邪。不可去矣。而解脫中無之者。  故知諸見理必然也。言諸佛者明妙必同。

[0373c08]  又問諸佛解脫當於何求。

[0373c08]  生曰。若諸佛解  脫解脫結縛者。復於何求得其然耶。

[0373c10]  答曰當於一切眾生心行中求。

[0373c10]  肇曰。眾生  心行即縛行也。縛行即解脫之所由生也。又  邪正同根解脫一門。本其真性未嘗有  異。故求佛解脫當於眾生心行也。生曰。
心行者不從理為懷也。懷不從理者纏縛  生死不相出也。若一切眾生心行中都無  解脫者。故知解脫解脫之也。心行亦六十  二見耳。但其為義不同故取之有彼此。若
無以明諸佛解脫為解脫結縛。猶未足以  驗六十二見為邪。若無以明六十二見為  邪。亦不足以驗空之為實。是以次請問則  明矣。別本云。六十二見諸佛解脫眾生意行。
什曰。二見有之根邪之極也。解脫有之終正  之妙也。眾生意行二見之中也。此三聚法眾  情所滯決定見其異也。夫取相興惑因  茲而起。反迷求宗亦必至於此。三性同致
故展轉相涉者也。

[0373c27]  又仁所問何無侍者一切眾魔及諸外道皆吾  侍也。

[0373c28]  肇曰。世之侍者唯恭己順命給侍所  須謂之侍者。菩薩侍者以慢己違命違道  者同其大乖和以冥順侍養法身謂之侍
者。所以眾魔異學為給侍之先也。

[0374a03]  所以者何眾魔者樂生死菩薩於生死而不捨。

[0374a04]  生曰。魔樂生死則住其中矣。若不就化  永與之乖。豈得使悟有宗．理乎。

[0374a06]  外道者樂諸見菩薩於諸見而不動。

[0374a06]  什曰。言  不見其有異相也。肇曰。魔樂著五欲不  求出世。故繫以生死。異學雖求出世而  執著己道。故繫以邪見。大士觀生死同
涅槃。故能不捨。觀邪見同於正見。故能不  動。不動不捨故能即之為侍也。生曰。亦不  捨諸見也。魔與外道是背理之極。而得其  宗已。自此以外復何言哉。

[0374a14]  文殊師利言居士所疾為何等相。

[0374a14]  什曰。即  事而觀若無病而云有。又未見其相故  求其相也。肇曰。既知病起之所由復問由  生之疾相也。四百四病各有異相。大悲之疾
以何為相乎。將明無相大悲。應物生病者  雖終日現疾終日無相也。生曰。問疾之狀  應在空前。前以答依實妨問空意。又空  義既明。其狀乃顯故也。

[0374a22]  維摩詰言我病無形不可見。

[0374a22]  肇曰。大悲無  緣而無所不緣。無所不緣故能應物生  疾。應物生疾則於我未嘗疾也。未甞疾  故能同眾疾之相而不違無相之道。何者
大悲無緣。無緣則無相。以此生疾疾亦無  相。故曰我病無形不可見也。生曰。病是形。  理有必可見。而無其實故言爾也。

[0374a29]  又問此病身合耶心合耶。

[0374a29]  什曰。上答無形  不可見。即是說畢竟空也。就言亦似是  有病不見。故生此問耳。肇曰。或者聞病  不可見。將謂心病無形故不可見。或謂身
病微細故不可見。為之生問也。病於身心  與何事合而云不可見乎。生曰。夫身為受  病之本。心為覺痛之主。病或合之為無形  矣。故假茲以問。乃致明病無所寄然後盡
無形也。

[0374b09]  答曰非身合身相離故。

[0374b09]  什曰。無身故無病  也。

[0374b11]  亦非心合心如幻故。

[0374b11]  什曰。心無真實故無  病也。肇曰。身相離則非身。心如幻則非心。  身心既無。病與誰合。無合故無病。無病故
不可見也。生曰。身本殊表故言離相也。  心動無方故言幻也。身心既無。何所合哉。

[0374b16]  又問地大水大火大風大於此四大何大之病。

[0374b17]  什曰。此將明病所由起。病所由起不以  一事。必由四大假會而生。假會而生則病  無自性。病無自性則同上不可見也。此雖
明病所因起。乃明所以無病也。肇曰。身  之生也四大所成。上總推身。今別推四大  曲尋其本也。生曰。身心本是四大合之所  成。身心可無四大或有。而四大各起百一
諸病。便可是之故無形也。復得寄斯為問  以明因四大有病無實形矣。

[0374b26]  答曰是病非地大亦不離地大水．火．風大亦  復如是。

[0374b27]  肇曰。四大本性自無患也。眾緣既  會增損相剋患以之生耳。欲言有病本性  自無。欲言無病相假而有。故病非地亦不  離地。餘大類爾也。

[0374c02]  而眾生病從四大起。

[0374c02]  生曰。實因之也。

[0374c03]  以其有病是故我病。

[0374c03]  肇曰。四大本無病亦  不有。而眾生虛假之疾從四大起。故我  以虛假之疾應彼疾耳。逆尋其本彼我無
實。而欲觀其形相。何耶。生曰。亦是因之  而非實病。

[0374c08]  爾時文殊師利問維摩詰言菩薩應云何慰諭  有疾菩薩。

[0374c09]  肇曰。慰諭有疾應自文殊。而  逆問淨名者。以同集諸人注心有在。又取  證於疾者。乃所以審慰諭之會也。此將明
大乘無證之道以慰始習現疾菩薩故生  此問也。生曰。夫慰諭有疾本是無疾所為。  維摩詰既能無之。故次以問焉。雖為菩薩  而未免病者。不能不為病所苦。以之戀
生而畏死也。苟有戀生畏死之情。必以增  生死也。是以同道之體宜相慰諭。慰諭之  方除其此懷。此懷若除生死。幾乎息矣。

[0374c19]  維摩詰言說身無常不說厭離於身。

[0374c19]  什曰。  凡有三種法。謂世間法出世間法觀無常而  厭身者是聲聞法。著身而不觀無常者是  凡夫法也。觀無常而不厭身者是菩薩法。
今為病者說菩薩法。以此處病則心不亂  也。肇曰。慰諭之法應為病者說身無常去  其貪著。不應為說厭離令取證也。不觀  無常不厭離者凡夫也。觀無常而厭離者
二乘也。觀無常不厭離者菩薩也。是以應  慰諭初學令安心處疾以濟群生不厭生  死不樂涅槃。此大士慰諭之法也。生曰。夫  戀生者是愛身情也。情既愛之無有厭己。
苟曰無常豈可愛戀哉。若能從悟。不期遣  惑而惑自亡矣。亡乎惑者無復身也。雖  已亡惑無身。終不掇理。於理不掇必能窮  之。窮理盡性勢歸兼濟。至於在惑之時。
固應患惑求通。求通之懷必以無常厭身。  然則厭身出於在惑。非理中懷也。

[0375a08]  說身有苦不說樂於涅槃。

[0375a08]  生曰。理若無常  則以失所愛致惱。曲辯之。八苦之聚尤  不可戀也。向在惑以無常厭離。今亦取苦  樂涅槃樂。就理為言。豈得然乎。

[0375a12]  說身無我而說教導眾生。

[0375a12]  生曰。凡愛身者  起於著我。苟是無常而苦。豈有宰之者乎。  若無宰於內。復何以致戀哉。亦據其患惑  人用之獨善而已。既在悟懷謂之教導
也。

[0375a17]  說身空寂。

[0375a17]  什曰。隨其利鈍故說有廣略。  譬如大樹非一斧所傾。累根既深非一法  能除。或有雖聞無常謂言不苦。則為說
苦。既聞苦便謂有苦樂之主。故說無我及  空也。

[0375a22]  不說畢竟寂滅。

[0375a22]  肇曰。雖見身苦而不樂  涅槃之樂。雖知無我不以眾生空故闕於  教導。雖解身空而不取涅槃畢竟之道。故
能安住生死與眾生同疾。是以慰諭之家  宜說其所應行。所不應行不宜說也。生  曰。既無能為宰。我身何有耶。若不有身。  戀復從何生乎。所言空寂明無實耳。非謂
無也。然此四句皆隨義作次。理盡兼矣。

[0375b01]  說悔先罪而不說入於過去。

[0375b01]  什曰。利根者  聞上四句則能處疾不亂。自此已下便  為鈍根者也。說近切之言諭其心也。今日  之病必由先罪故教令悔先罪也。既言有
先罪。則似罪有常性入於過去。故為說不  入過去去其常想也。肇曰。教有疾菩薩  悔既往之罪。往罪雖繫人。不言罪有常  性從未來至現在從現在入過去也。生
曰。夫戀生畏死者恐有罪故也。若能改而  悔之則出其境矣。復何畏哉。是以教悔前  罪以除其畏也。此則據緣故耳。不言有  實。

[0375b13]  以己之疾愍於彼疾。

[0375b13]  什曰。令其推己而悲  物也。當念言。我今微疾苦痛尚爾。況惡趣眾  生受無量苦也。肇曰。勸疾者推己之疾愍
於他疾也。生曰。我有智慧猶有疾苦。況乃  不達者乎。推己愍彼。是兼濟之懷。豈得自  畏死焉。

[0375b19]  當識宿世無數劫苦。

[0375b19]  生曰。無數劫來經苦  無量。如何一旦忽忘之耶。

[0375b21]  當念饒益一切眾生。

[0375b21]  什曰。無數劫來受苦  無量。未曾為道。為道受苦必獲大利。既以  此自諭。又當念饒益眾生令得此利也。
肇曰。當尋宿世受苦無量。今苦須臾。何足  致憂。但當力勵救彼苦耳。生曰。念欲饒  益一切眾生者方入生死不得有畏也。

[0375b27]  憶所修福。

[0375b27]  什曰。外國法從生至終所作福  業一一書記。若命終時傍人為說令其恃  福心不憂畏也。肇曰。恐新學菩薩為疾所
亂。故勸憶所修福悅其情也。生曰。若有  福者所生必勝。有何畏哉。

[0375c03]  念於淨命。

[0375c03]  什曰。淨命即正命也。自念從生  至今常行正命必之善趣。吾將何畏也。肇  曰。勿為救身疾起邪命也。邪命謂為命
諂飾。要利存生也。生曰。行善之時本為得  道度世。未始求利衣食。尚不畏為生死  所牽。況罪苦者乎。

[0375c09]  勿生憂惱。

[0375c09]  生曰。憂之無益。徒以致惱耳。

[0375c10]  常起精進。

[0375c10]  什曰。雖身逝命終而意不捨  也。生曰。因病致懈。懈乃愈生其憂。勤與  命競。恒患不至。豈復容惱哉。

[0375c13]  當作醫王療治眾病。

[0375c13]  什曰。令其因疾發弘  誓。如是諸病無能救者。當作法醫療眾  病也。肇曰。當為大法醫王療治群生之疾。
自疾何足憂乎。生曰。唯當勤求療方以兼  一切。勿起憂惱。徒苦而無益也。

[0375c18]  菩薩應如是慰諭有疾菩薩令其歡喜文殊師  利言居士有疾菩薩云何調伏其心。

[0375c19]  肇曰。  上問慰諭之宜。今問調心之法。外有善諭  內有善調。則能彌歷生死與群生同疾。辛  酸備經而不以為苦。此即淨名居疾之所由
也。將示初學處疾之道故生斯問也。生  曰。夫心為事馳無惡不作。譬猶放逸之馬  難可禁制。是以波流生死莫出其境。將  欲自拔要在伏而調之。調伏之方必有道
也。譬猶調馬以埒。豈能不從。既得其道  然後伏矣。而菩薩未免乎疾者。必為病切  所牽愈難制也。故復問之爾焉。

[0376a01]  維摩詰言有疾菩薩應作是念今我此病皆從  前世妄想顛倒諸煩惱生。

[0376a02]  生曰。苟為病切  所牽不得不推病理也。病理是無。何能牽  我哉。夫從緣起者已自非有。況乎惑想顛倒  所生者哉。

[0376a06]  無有實法誰受病者。

[0376a06]  肇曰。處疾之法要先  知病本。病疾之生也皆由前世妄想顛倒。  妄想顛倒故煩惱以生。煩惱既生不得無
身。既有身也不得無患。逆尋其本。虛妄  不實。本既不實誰受病者。此明始行者初  習無我觀也。生曰。又無所病也。既無所  病。病又無矣。

[0376a13]  所以者何四大合故假名為身四大無主。

[0376a13]  什  曰。四大是身之本。本既無主故身亦無我也。

[0376a15]  身亦無我。

[0376a15]  肇曰。釋無我義也。四大和合假  名為身耳。四大既無主。身我何由生。譬一  沙無油聚沙亦無也。主我一物異名耳。生
曰。夫計我者或即以身為我。或謂身中有  我也。今推身為理。唯以四大合成無復別  法。四大無主身亦無我。四大四矣我則一  矣。苟云處中為主之矣。然其無主則我無
中矣。身為一也我亦一也。苟云即是身是  之也。然無我則我不即也。我果是無。何所  病哉。

[0376a25]  又此病起皆由著我。

[0376a25]  什曰。病起有一事。一  者由過去著我廣生結業。結業果孰則  受於苦。二者由現在著我心惱。著我心惱  故病增也。

[0376a29]  是故於我不應生著。

[0376a29]  肇曰。我若是實。曷為  生病。生曰。復原此病本空。而有病者皆由  著我起也。若能於我不著。病何有哉。

[0376b03]  既知病本。

[0376b03]  什曰。著我是也。

[0376b04]  即除我想及眾生想。

[0376b04]  什曰。此三者事同而  義異耳。肇曰。病本即上妄想也。因有妄想  故現我及眾生。若悟妄想之顛倒則無我
無眾生。生曰。既知病由著我而起。便應即  除之也。眾生雖即是我。而將欲推眾法合  中無我。故以帖之徵現此義焉。

[0376b10]  當起法想。

[0376b10]  什曰。此假法以遣我。猶人養  此怒以滅彼怒也。肇曰。我想患之重者。  故除我想而起法想。法想於空為病。於我
為藥昇降相靡故假之以治也。生曰。除之  為何。教起法想。起法想者非謂著法也。

[0376b15]  應作是念但以眾法合成此身。

[0376b15]  生曰。眾法  者陰界入也。合成身者明其為因也。言  但者因中無我也。

[0376b18]  起唯法起滅唯法滅。

[0376b18]  肇曰。釋法想也。五陰  諸法假會成身。起唯諸法共起。滅唯諸法共  滅。無別有真宰主其起滅者也。既除我
想唯見緣起諸法故名法想。生曰。起滅者  是果也。言唯者果中亦無我也。

[0376b23]  又此法者各不相知。

[0376b23]  生曰。此下二句又明  因果即非我也。眾法合成之時相緣而起。相  緣起者不能不相起。非能相起也。若能相
起者必有相起之知。而所知在彼不在於  己。反覆為相知矣。是即自在為我義焉。

[0376b28]  起時不言我起滅時不言我滅。

[0376b28]  肇曰。萬物  紛紜。聚散誰為。緣合則起。緣散則離。聚散  無先期故法法不相知也。生曰。從緣起者  亦不能不從起。非能從他起也。若能從
起者必有從起之知。而所知在己不在於  彼。故無相知之義也。是亦自在為我義  焉。

[0376c06]  彼有疾菩薩為滅法想。

[0376c06]  什曰。向以法遣我。  自此以下以空遣法也。

[0376c08]  當作是念此法想者亦是顛倒顛倒者是即大  患我應離之。

[0376c09]  肇曰。法想雖除我。於真猶  為倒。未免於患故應離之。生曰。夫以法  想除我想者。豈復有法生著也哉。有於
言迹生惑故次除之。又兼得對明以盡其  義焉。

[0376c14]  云何為離離我我所。

[0376c14]  肇曰。我為萬物主。萬  物為我所。若離我我所則無法不離。生曰。  有我之情自外諸法皆以為我之所有。我之
所有是對我之法。我既已無所有豈獨存乎。

[0376c18]  云何離我我所謂離二法。

[0376c18]  生曰。向直云二  事耳。今言要當離二事相對為二然後是  離也。

[0376c21]  云何離二法謂不念內外諸法行於平等。

[0376c21]  肇  曰。有我我所則二法自生。二法既生則內外  以形。內外既形則諸法異名。諸法異名則是  非相傾。是非相傾則眾患以成。若能不念內
外諸法行心平等者。則入空行無法想之  患。內外情塵也。生曰。內者我也。外者一切  法也。此則相對為二矣。謂不念之行於平  等為離也。

[0376c29]  云何平等謂我等涅槃等。

[0376c29]  肇曰。極上窮下  齊以一觀乃應平等也。生曰。涅槃雖非  無。是表無之法也。故於外法中指舉此  一事以對我明等也。

[0377a04]  所以者何我及涅槃此二皆空。

[0377a04]  肇曰。即事  無不異。即空無不一。

[0377a06]  以何為空但以名字故空。

[0377a06]  生曰。名下無實。

[0377a07]  如此二法無決定性。

[0377a07]  肇曰。因背涅槃故  名吾我。以捨吾我故名涅槃。二法相假  故有名。生本其自性性無決定。故二俱空  也矣。生曰。無定爾也。

[0377a11]  得是平等無有餘病唯有空病。

[0377a11]  生曰。亦以  言迹除之也。義以麁妙故云爾也。

[0377a13]  空病亦空。

[0377a13]  什曰。上明無我無法而未遣  空。未遣空則空為累。累則是病。故明空病  亦空也。肇曰。群生封累深厚不可頓捨。故
階級漸遣以至無遣也。上以法除我。以空  除法。今以畢竟空空於空者。乃無患之極  耳。生曰。空理無病。病有空耳。就病言之故  謂空為病也。

[0377a20]  是有疾菩薩以無所受而受諸受。

[0377a20]  什曰。受  謂苦樂捨三受也。若能解受無受。則能為  物受生而忍受三受也。生曰。諸受者謂三  受也。既觀病空三受皆無也。能無三受者
三受自除也。非是欲捨故有入受為化之  情焉。

[0377a26]  未具佛法亦不滅受而取證也。

[0377a26]  肇曰。善自  調者處有不染有。在空不染空。此無受之  至也。以心無受故無所不受。無所不受  故能永與群生同受諸受。諸受者謂苦受樂
受不苦不樂受也。佛法未具眾生未度不獨  滅三受而取證也。生曰。據患受之情欲  求無滅之者。必取其足能除患之處以為  妙極。不復希盡理也。是則證明無義。中道
而止矣。

[0377b06]  設身有苦念惡趣眾生起大悲心。

[0377b06]  什曰。我  功德智慧之身尚苦痛如是。況惡趣眾生受  苦無量耶。即起悲心志拔苦也。生曰。向  有入受為化之情。是大悲心也。大悲為何。
設身有苦以念惡趣眾生而拔濟之。前雖  觀病空正可使情不惑苦。未得便實無  之。若久觀理明後生則無矣。是以言設身  有苦也。以念惡趣眾生者。言我在人中有
福。又資智慧之明猶尚有苦如是。況三惡  道中無福慧者。但念惡趣者。夫在生死  皆不免之。故以為發大悲之緣矣。

[0377b17]  我既調伏亦當調伏一切眾生。

[0377b17]  肇曰。要與  群生同其苦樂也。生曰。自非調伏則不  免三惡道矣。

[0377b20]  但除其病而不除法。

[0377b20]  什曰。謂妄見者所見  常樂淨等法也。所以言無者。不以有樂  淨法而以無除之。直為除妄想病耳。無  法可除故能處之不除其法也。生曰。調伏
除其所惑之有。不除法有也。

[0377b25]  為斷病本而教導之。

[0377b25]  肇曰。諸法緣生聚散  非己。會而有形。散而無像。法自然耳。於我  何。患之生者由我妄想於法自為患耳。法
豈使我生妄想乎。然則妄想為病本。法非  我患也。故教導之興但除病本不除法也。  生曰。病本斷然後病除也。

[0377c02]  何謂病本謂有攀緣。

[0377c02]  生曰。所取之相為攀  緣也。有者彼有之矣。

[0377c04]  從有攀緣則為病本。

[0377c04]  什曰。上說菩薩自尋  病本以理處心。故能處疾不亂。今明為  斷眾生病故推其病原。然後應其所宜  耳。機神微動則心有所屬。心有所屬名為
攀緣。攀緣取相是妄動之始病之根也。肇曰。  攀緣謂妄想微動攀緣諸法也。妄想既緣則  美惡已分。美惡既分則憎愛並熾。所以眾結
煩於內萬疾生於外。自慈以往巧歷不能  記。本其所由微想而已。故曰攀緣為本。生  曰。向言有之。今言始有也矣。

[0377c14]  何所攀緣謂之三界。

[0377c14]  肇曰。明攀緣之境也。  三界外法無漏無為。其法無相。非是妄想所  能攀緣。所能攀緣者三界而已耳。生曰。三  界之法耳。非實理也。

[0377c18]  云何斷攀緣。

[0377c18]  肇曰。既知其根。何由而斷。

[0377c19]  以無所得。

[0377c19]  生曰。以無所得理斷之也。

[0377c20]  若無所得則無攀緣。

[0377c20]  肇曰。所以攀緣。意存  有取。所以有取。意存有得。若能知法虛誑  無取無得者。則攀緣自息矣。

[0377c23]  何謂無所得謂離二見。

[0377c23]  生曰。二見無所得  也。

[0377c25]  何謂二見謂內見外見是無所得。

[0377c25]  肇曰。內  有妄想外有諸法。此二虛假終已無得。生  曰。二見本以得內外法為懷。智慧觀之理  無內外。然後二見不復得內外也。

[0377c29]  文殊師利是為有疾菩薩調伏其心為斷老病  死苦是菩薩菩提。

[0378a01]  生曰。菩提以實濟為  道。菩薩若能如是。雖未得之便是有矣。

[0378a03]  若不如是  己  所修治為無慧利。

[0378a03]  肇曰。若  能善調其心不懷異想。而永處生死斷彼  苦者。是菩薩菩提之道。若不能爾。其所修  行內未足為有慧外未足為有利也。生
曰。無慧利於物也。

[0378a08]  譬如勝怨乃可為勇。

[0378a08]  生曰。己及所親皆無  復怨也。

[0378a10]  如是兼除老病死者菩薩之謂也。

[0378a10]  生曰。菩  薩念眾生如親無異。若不除其老病死怨。  便是己怨亦不除矣。

[0378a13]  彼有疾菩薩應復作是念如我此病非真非  有眾生病亦非真非有。

[0378a14]  什曰。解病非真故  能處之不亂也。言若以病為真有。則病不  可除。眾生無邊病亦無盡。無盡之病其性實
有云何可度。即時迷亂心生退轉。若病非  真易可除耳。悲心即生弘誓兼濟也。生曰。  又以此念起大悲心也。如我此病非真非  有者。言己已達也。眾生病亦非真非有
者。云彼不悟也。是欲教之令知此法也。  然其起大悲之懷。已自備於前文。故今但明  念而已矣。

[0378a24]  作是觀時於諸眾生若起愛見大悲即應捨離。

[0378a25]  什曰。謂未能深入實相。見有眾生心  生愛著。因此生悲名為愛見大悲。愛見大  悲虛妄不淨。有能令人起疲厭想故應捨
離也。肇曰。若自調者應先觀己病及眾生  病因緣所成虛假無實。宜以此心而起悲  也。若此觀未純見眾生愛之而起悲者名  愛見悲也。此悲雖善而雜以愛見有心之
境。未免于累故應捨之。生曰。作上二觀  起大悲之時。若於觀中有愛念心。又見眾  生而欲拔濟之者。為愛見大悲也。

[0378b06]  所以者何菩薩斷除客塵煩惱。

[0378b06]  什曰。心本  清淨無有塵垢。塵垢事會而生。於心為客  塵也。

[0378b09]  而起大悲。

[0378b09]  肇曰。心遇外緣煩惱橫起故名  客塵。菩薩之法要除客塵而起大悲。若愛  見未斷則煩惱彌滋。故應捨之。生曰。愛見
是惑想所起為客塵也。除之乃可以起大  悲者矣。

[0378b14]  愛見悲者則於生死有疲厭心。

[0378b14]  什曰。若因  愛生見悲者有疲厭也。

[0378b16]  若能離此無有疲厭。

[0378b16]  生曰。若以愛拔之  增必捨焉。既見而無除。能盡化哉。

[0378b18]  在在所生不為愛見之所覆。

[0378b18]  什曰。若能除  愛見。即棄捨結業受法化生。自在無礙也。  肇曰。夫有所見必有所滯。有所愛必有所
憎。此有極之道。安能致無極之用。若能離  此。則法身化生無在不在。生死無窮不覺  為遠。何有愛見之覆疲厭之勞乎。生曰。在
在生者無疲厭故也。豈為愛見所覆然耶。

[0378b25]  所生無縛能為眾生說法解縛。

[0378b25]  肇曰。愛見  既除法身既立則所生無縛。亦能解彼縛  也。生曰。大悲既不為愛見所覆而生者。不  復於生縛也矣。

[0378b29]  如佛所說若自有縛能解彼縛無有是處若自  無縛能解彼縛斯有是處是故菩薩不應起縛  何謂縛何謂解。

[0378c02]  肇曰。將因縛解釋內調之  義也。

[0378c04]  貪著禪味是菩薩縛。

[0378c04]  什曰。貪著禪味有二  障。障涅槃及菩薩道也。肇曰。三界受生二  乘取證皆由著禪味。所以為縛。生曰。貪報
行禪則有味於行矣。既於行有味報必惑  焉。夫惑報者縛在生矣。

[0378c09]  以方便生是菩薩解。

[0378c09]  肇曰。自既離生方便  為物而受生者則彼我無縛。所以為解也。  生曰。欲濟群生而生者為方便生也。以  本不為己故報無惑焉。

[0378c13]  又無方便慧縛有方便慧解無慧方便縛有慧  方便解。

[0378c14]  肇曰。巧積眾德謂之方便。直達  法相謂之慧。二行俱備然後為解耳。若無  方便而有慧未免於縛。若無慧而有方便
亦未免於縛。生曰。復廣縛解義也。方便凡  有二種。一造行有功終致妙果。二以之為  化使必成遂。慧亦二種。一為觀理伏心。二
為於觀結盡。觀理伏心者三乘所同偏執  則縛在小也。若以為化方便用之則不縛  矣。行功致果者。有結便受三界之報則縛  在生也。若得結盡之慧則解矣。

[0378c24]  何謂無方便慧縛謂菩薩以愛見心莊嚴佛土  成就眾生於空無相無作法中而自調伏是名  無方便慧縛。

[0378c26]  什曰。觀空不取。涉有不著。  是名巧方便也。今明六生已還未能無礙。  當其觀空則無所取著。及其出觀淨國
化人則生見取相心愛著。拙於涉動妙  於靜觀。觀空慧不取相。雖是方便而從  慧受名。此中但取涉有不著為方便。故  言無方便而有慧也。七住以上其心常定
動靜不異故言有方便慧也。肇曰。六住以  下心未純一。在有則捨空。在空則捨有。未  能以平等真心有無俱涉。所以嚴土化人  則雜以愛見。此非巧便修德之謂故無方
便。而以三空自調故有慧也。

[0379a09]  何謂有方便慧解謂不以愛見心莊嚴佛土成  就眾生於空無相無作法中以自調伏而不疲  厭。

[0379a11]  生曰。觀理伏心必惡生死。以為化方  便造之而得耳。

[0379a13]  是名有方便慧解。

[0379a13]  肇曰。七住以上二行俱  備。遊歷生死而不疲厭。所以為解。

[0379a15]  何謂無慧方便縛謂菩薩住貪欲瞋恚邪見等  諸煩惱而植眾德本是名無慧方便縛。

[0379a16]  什  曰。七住以還又優劣不同也。此明新學不  修正觀不制煩惱。故言無慧也。而能修  德迴向仰求大果。故言有方便也。若能
修四念處除四顛倒。是名離煩惱慧也。又  善能迴向心不退轉。是能求方便也。六住以  還雖通在縛境。若能具此二法則是縛中  之解也。上說無相慧及涉有不著方便。是
二門出世間法也。此說有相慧及能求方便。  是二門世間法也。肇曰。不修空慧以除煩  惱。是為慧也。而勸積眾德有方便也。

[0379a27]  何謂有慧方便解謂離諸貪欲瞋恚邪見等諸  煩惱而殖眾德本迴向阿耨多羅三藐三菩提。

[0379a29]  生曰。雖以無結免縛於生。容可資以  成小。故須言迴向也。

[0379b02]  是名有慧方便解。

[0379b02]  肇曰。上有方便慧解。今  有慧方便解。致解雖同而行有前後。始行  者自有先以方便積德然後修空慧者。亦
有先修空慧而後積德者。各隨所宜其解  不殊也。離煩惱即三空自調之所能。積德  向菩提即嚴土化人之流也。前後異說互  盡其美矣。

[0379b09]  文殊師利彼有疾菩薩應如是觀諸法。

[0379b09]  肇  曰。非真以下無縛之觀也。

[0379b11]  又復觀身無常苦空無我是名為慧。

[0379b11]  什曰。  上四句雜說世間出世間慧方便。今此四句  偏明出世間慧方便。亦云。上統慧方便。此  旨明處疾中用慧方便故能不滅身取證
也。若以身為有病至則惱。若知身非實則  處疾不亂。出世間慧亦有深淺。無常則空  言初相。故先說無常。無常是出世間淺慧  也。

[0379b19]  雖身有疾常在生死饒益一切而不厭倦是名  方便。

[0379b20]  什曰。生死可厭而能不厭。善處嶮  難故名方便也。肇曰。大乘四非常觀即平  等真觀故名為慧。以平等心而處世不倦
故名方便。慰諭之說即其事也。

[0379b24]  又復觀身身不離病病不離身。

[0379b24]  什曰。離身  則無病故不相離。又云。身病一相故不相  離也。

[0379b27]  是病是身非新非故。

[0379b27]  什曰。此明身病實相  無有新故。說出世間深慧也。

[0379b29]  是名為慧設身有疾而不永滅。

[0379b29]  生曰。雖云  方便有慧。而方便中不復更有慧也。以方  便造慧者。慧中又有方便也。是以明之  而因廣義焉。

[0379c04]  是名方便。

[0379c04]  什曰。不取可滅之相故能不  滅。是方便力也。涉有應取相而不取相。  不取相則理與有絕。而能涉有巧於難事。
故名方便也。肇曰。新故之名出於先後。然  離身無病。離病無身。眾緣所成。誰後誰  先。既無先後則無新故。新故既無即入實  相。故名慧也。既有此慧而與彼同疾不
取涅槃。謂之方便。自調初說即其事也。慰  諭自調略為權智。權智此經之關要。故會言  有之矣。

[0379c14]  文殊師利有疾菩薩應如是調伏其心。

[0379c14]  生  曰。觀察得失亦調伏矣。

[0379c16]  不住其中。

[0379c16]  生曰。若欲除不調伏。必以調  伏為懷。

[0379c18]  亦復不住不調伏心。

[0379c18]  肇曰。大乘之行無言  無相。而調伏之言以形前文。今將明言外  之旨。故二俱不住。二俱不住即寄言之本
意寄言之本意。即調伏之至也。生曰。不以  調伏為懷耳。非不調伏也。

[0379c23]  所以者何若住不調伏心是愚人法若住調伏  心是聲聞法是故菩薩不當住於調伏不調伏  心離此二法是菩薩行。

[0379c25]  肇曰。不調之稱出  自愚人。調伏之名出自聲聞。大乘行者本  無名相。欲言不調則同愚人。欲言調伏  則同聲聞。二者俱離乃應菩薩處中之行。

[0379c29]  在於生死不為污行住於涅槃不永滅度是菩  薩行。

[0380a01]  肇曰。欲言在生死。生死不能污。欲  言住涅槃。而復不滅度。是以處中道而行  者非在生死非住涅槃。

[0380a04]  非凡夫行。

[0380a04]  什曰。凡夫行者有三種。善不善  無動行。無動行色無色界行也。上二界壽命  劫數長久。外道以為有常。不動義也。佛亦  因世所名而名之也。

[0380a08]  非賢聖行。

[0380a08]  什曰。謂行三脫而不證也。

[0380a09]  是菩薩行非垢行非淨行是菩薩行。

[0380a09]  肇曰。  不可得而名者也。

[0380a11]  雖過魔行而現降伏眾魔是菩薩行。

[0380a11]  肇曰。  不可得而有。不可得而無者。其唯大乘行  乎。何則欲言其有無相無名。欲言其無  萬德斯行。萬德斯行故雖無而有。無相無名
故。雖有而無。然則言有不乖無。言無不  乖有。是以此章或說有行或說無行。有無  雖殊其致不異也。魔行四魔行也。久已超度  而現降魔者示有所過耳。

[0380a19]  雖求一切智無非時求是菩薩行。

[0380a19]  什曰。功  行未足而求至足之果名非時求也。肇  曰。一切智未成而中道求證名非時求也。

[0380a22]  雖觀諸法不生而不入正位是菩薩行。

[0380a22]  什  曰。觀無生是取證法。不入正位明不證  也。肇曰。正位取證之位也。三乘同觀無生。  慧力弱者不能自出。慧力強者超而不證也。

[0380a26]  雖觀十二緣起而入諸邪見是菩薩行。

[0380a26]  肇  曰。觀緣起斷邪見之道也。而能反同邪見  者。豈二乘之所能乎。

[0380a29]  雖攝一切眾生而不愛著是菩薩行。

[0380a29]  什曰。  四攝法也。四攝是愛念眾生法。今明愛而  不著也。肇曰。四攝攝彼慈惠之極。視彼猶  己而能無著也。

[0380b04]  雖樂遠離而不依身心盡是菩薩行。

[0380b04]  什曰。  心識滅盡名為遠離。遠離即空義也。不依者  明於空不取相也。肇曰。小離離憒鬧。大  離身心盡。菩薩雖樂大離而不依恃也。

[0380b08]  雖行三界。

[0380b08]  什曰。現生三界。

[0380b09]  而不壞法性是菩薩行。

[0380b09]  什曰。處而不惑也。  肇曰。三界即法性。處之何所壞焉。

[0380b11]  雖行於空而殖眾德本是菩薩行。

[0380b11]  肇曰。行  空欲以除有。而方殖有德也。

[0380b13]  雖行無相而度眾生是菩薩行。

[0380b13]  肇曰。行無  相欲除取眾生相。而方度眾生也。

[0380b15]  雖行無作而現受身是菩薩行。

[0380b15]  肇曰。行無  作欲不造生死。而方現受身也。

[0380b17]  雖行無起而起一切善行是菩薩行。

[0380b17]  肇曰。  行無起欲滅諸起心。而方起諸善行。

[0380b19]  雖行六波羅蜜而遍知眾生心心數法是菩薩  行。

[0380b20]  什曰。六度是自行法。自行既足然後化  人。化人乃知眾生心。今雖自行而已能知  彼。復次第六度觀法無相。不以無相為礙。
亦能知眾生心也。肇曰。六度無相行也。無相  則無知而方遍知眾生心行也。

[0380b25]  雖行六通而不盡漏是菩薩行。

[0380b25]  肇曰。雖具  六通而不為漏盡之行也。何者菩薩觀漏  即是無漏。故能永處生死與之同漏。豈以  漏盡而自異於漏乎。

[0380b29]  雖行四無量心而不貪著生於梵世是菩薩  行。

[0380c01]  什曰。四無量行則應生四禪地。今偏言  梵者。以眾生宗事梵天舉其宗也。亦四禪  地通名梵耳。

[0380c04]  雖行禪定解脫三昧。

[0380c04]  什曰。禪四禪也。定四  空也。解脫八解脫也。三昧空無相無作也。

[0380c06]  而不隨禪生是菩薩行。

[0380c06]  肇曰。取其因而不  取其果。可謂自在行乎。

[0380c08]  雖行四念處而不永離身受心法是菩薩行。

[0380c09]  什曰。雖觀此四法。而不永滅而取證也。肇  曰。小乘觀身受心法離而取證。菩薩雖觀  此四不永離而取證也。

[0380c12]  雖行四正勤而不捨身心精進是菩薩行。

[0380c12]  什  曰。精進即四正勤也。不取故言離也。肇曰。  小乘法行四正勤功就則捨入無為。菩薩雖  同其行而不同其捨也。

[0380c16]  雖行四如意足而得自在神通是菩薩行。

[0380c16]  什  曰。雖現學神足實已神通自在也。肇曰。雖  同小乘行如意足。而久得大乘自在神通。  如意足神通之因也。

[0380c20]  雖行五根而分別眾生諸根利鈍是菩薩行。

[0380c21]  肇曰。小乘唯自修  己  根不善人根。菩薩雖  同其自修而善知人根。令彼我俱順也。

[0380c23]  雖行五力而樂求佛十力是菩薩行雖行七覺  分而分別佛之智慧是菩薩行雖行八正道而  樂行無量佛道是菩薩行。

[0380c25]  什曰。盡明現行  淺法而內已實入深法也。肇曰。雖同聲聞  根力覺道。其所志求常在佛行也。

[0380c28]  雖行止觀。

[0380c28]  什曰。初係心在緣名為止。止  相應名為觀也。

[0381a01]  助道之法而不畢竟墮於寂滅是菩薩行。

[0381a01]  肇  曰。係心於緣謂之止。分別深達謂之觀。止  觀助涅槃之要法。菩薩因之而行。不順之  以墮涅槃也。

[0381a05]  雖行諸法不生不滅而以相好莊嚴其身是菩  薩行。

[0381a06]  肇曰。修無生滅無相行者本為滅  相。而方以相好嚴身也。

[0381a08]  雖現聲聞辟支佛威儀而不捨佛法是菩薩  行。

[0381a09]  肇曰。雖現行小乘威儀。而不捨大乘  之法。

[0381a11]  雖隨諸法究竟淨相而隨所應為現其身是菩  薩行。

[0381a12]  肇曰。究竟淨相理無形貌。而隨彼所  應現若干象也。

[0381a14]  雖觀諸佛國土永寂如空而現種種清淨佛土  是菩薩行。

[0381a15]  肇曰。空本無現而為彼現。

[0381a16]  雖得佛道轉于法輪入於涅槃而不捨於菩薩  之道是菩薩行。

[0381a17]  肇曰。雖現成佛轉法輪  入涅槃。而不永寂還入生死修菩薩法。  如上所列。豈二乘之所能乎。獨菩薩行耳。

[0381a20]  說是語時文殊師利所將大眾其中八千天子  皆發阿耨多羅三藐三菩提心。

◎

注維摩詰經卷第五

* * *

【經文資訊】大正藏第 38 冊 No. 1775 注維摩詰經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
