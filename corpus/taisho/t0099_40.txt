雜阿含經卷第四十

宋天竺三藏求那跋陀羅譯

（一一〇四）

[0290b19] 如是我聞：

[0290b19] 一時，佛住王舍城迦蘭陀竹園。

[0290b20] 爾時，世尊告諸比丘：「若能受持七種受者，以是因緣得生天帝釋處。謂天帝釋本為人時，供養父母，及家諸尊長，和顏軟語，不惡口，不兩舌，常真實言；於慳悋世間，雖在居家而不慳惜，行解脫施，勤施，常樂行施，施會供養，等施一切。」爾時，世尊即說偈言：

「供養於父母，　　及家之尊長，
　柔和恭遜辭，　　離麁言兩舌。
　調伏慳悋心，　　常修真實語，
　彼三十三天，　　見行七法者。
　咸各作是言，　　當來生此天。」

[0290c03] 佛說此經已，諸比丘聞佛所說，歡喜奉行。

（一一〇五）

[0290c04] 如是我聞：

[0290c04] 一時，佛住鞞舍離國獼猴池側重閣講堂。

[0290c05] 時，有離車名摩訶利，來詣佛所，稽首佛足，退坐一面，白佛言：「世尊！見天帝釋不？」

[0290c07] 佛答言：「見。」

[0290c07] 離車復問：「世尊！見有鬼似帝釋形以不？」

[0290c08] 佛告離車：「我知天帝釋，亦知有鬼似天帝釋，亦知彼帝釋法，受持彼法緣故，得生帝釋處。離車！帝釋本為人時，供養父母，乃至行平等捨。」爾時，世尊即說偈言：

「供養於父母，　　及家之尊長，
　柔和恭遜辭，　　離麁言兩舌。
　調伏慳悋心，　　常修真實語，
　彼三十三天，　　見行七法者。
　咸各作是言，　　當來生此天。」

[0290c18] 佛說此經已，時摩訶利離車聞佛所說，歡喜隨喜，作禮而去。

（一一〇六）

[0290c20] 如是我聞：

[0290c20] 一時，佛住鞞舍離國獼猴池側重閣講堂。

[0290c21] 時，有異比丘來詣佛所，稽首佛足，退住一面，白佛言：「世尊！何因、何緣釋提桓因名釋提桓因？」

[0290c23] 佛告比丘：「釋提桓因本為人時，行於頓施；沙門、婆羅門、貧窮、困苦、求生行路乞，施以飲食、錢財、穀、帛、華香、嚴具、床臥、燈明，以堪能故，名釋提桓因。」

[0290c27] 比丘復白佛言：「世尊！何因、何緣故，釋提桓因復名富蘭陀羅？」

[0290c28] 佛告比丘：「彼釋提桓因本為人時，數數行施衣被、飲食，乃至燈明。以是因緣，故名富蘭陀羅。」

[0291a01] 比丘復白佛言：「何因、何緣故，復名摩伽婆。」

[0291a02] 佛告比丘：「彼釋提桓因本為人時，名摩伽婆故，釋提桓因即以本名，名摩伽婆。」

[0291a04] 比丘復白佛言：「何因、何緣復名娑婆婆？」

[0291a05] 佛告比丘：「彼釋提桓因本為人時，數以婆詵私衣布施供養。以是因緣故，釋提桓因名娑婆婆。」

[0291a07] 比丘復白佛言：「世尊！何因、何緣釋提桓因復名憍尸迦？」

[0291a08] 佛告比丘：「彼釋提桓因本為人時，為憍尸族姓人。以是因緣故，彼釋提桓因復名憍尸迦。」

[0291a11] 比丘問佛言：「世尊！何因、何緣彼釋提桓因名舍脂鉢低？」

[0291a12] 佛告比丘：「彼阿修羅女名曰舍脂，為天帝釋第一天后，是故帝釋名舍脂鉢低。」

[0291a14] 比丘白佛言：「世尊！何因、何緣釋提桓因復名千眼？」

[0291a15] 佛告比丘：「彼釋提桓因本為人時，聰明智慧，於一坐間，思千種義，觀察稱量。以是因緣，彼天帝釋復名千眼。」

[0291a17] 比丘白佛：「何因、何緣彼釋提桓因復名因提利？」

[0291a19] 佛告比丘：「彼天帝釋於諸三十三天，為王為主。以是因緣故，彼天帝釋名因提利。」

[0291a21] 佛告比丘：「然彼釋提桓因本為人時，受持七種受。以是因緣，得天帝釋。何等為七？釋提桓因本為人時，供養父母；乃至等行惠施，是為七種受。以是因緣，為天帝釋。」

[0291a24] 爾時，世尊即說偈言……如上廣說。

[0291a25] 佛說此經已，諸比丘聞佛所說，歡喜奉行。

（一一〇七）

[0291a27] 如是我聞：

[0291a27] 一時，佛住鞞舍離國獼猴池側重閣講堂。

[0291a28] 爾時，世尊告諸比丘：「過去世時，有一夜叉鬼，醜陋惡色，在帝釋空座上坐。三十三天見此鬼醜陋惡色，在帝釋空座上坐。見已，咸各瞋恚。諸天如是極瞋恚已，彼鬼如是如是隨瞋恚漸漸端正。

[0291b03] 「時，三十三天往詣天帝釋，白帝釋言：『憍尸迦！當知有一異鬼，醜陋惡色，在天王空座上坐，我等諸天見彼鬼醜陋惡色，坐天王座，極生瞋恚，隨彼諸天瞋恚，彼鬼隨漸端正。』釋提桓因告諸三十三天：『彼是瞋恚對治鬼。』

[0291b08] 「爾時，天帝釋自往彼鬼所，整衣服，偏袒右肩，合掌三稱名字而言：『仁者！我是釋提桓因。』隨釋提桓因如是恭敬下意，彼鬼如是如是隨漸醜陋，即復不現。

[0291b12] 「時，釋提桓因自坐已，而說偈言：

「『人當莫瞋恚，　　見瞋莫瞋報，
　　於惡莫生惡，　　當破壞憍慢。
　　不瞋亦不害，　　名住賢聖眾，
　　惡罪起瞋恚，　　堅住如石山。
　　盛瞋恚能持，　　如制逸馬車，
　　我說善御士，　　非謂執繩者。』」

[0291b20] 佛告諸比丘：「釋提桓因於三十三天為自在王，歎說不瞋。汝等如是正信非家，出家學道，亦應讚歎不瞋，當如是學。」

[0291b22] 佛說此經已，諸比丘聞佛所說，歡喜奉行。

（一一〇八）

[0291b24] 如是我聞：

[0291b24] 一時，佛住舍衛國祇樹給孤獨園。

[0291b25] 爾時，世尊晨朝著衣持鉢，入舍衛城乞食。乞食已，還精舍，舉衣鉢，洗足已，持尼師壇，著右肩上，至安陀林，布尼師壇，坐一樹下，入晝正受。

[0291b28] 爾時，祇桓中有兩比丘諍起，一人罵詈，一人默然。其罵詈者，即便改悔懺謝於彼，而彼比丘不受其懺，以不受懺故。時，精舍中眾多比丘共相勸諫，高聲閙亂。

[0291c03] 爾時，世尊以淨天耳過於人耳，聞祇桓中高聲閙亂。聞已，從禪覺，還精舍，於大眾前敷座而坐，告諸比丘：「我今晨朝乞食，還至安陀林，坐禪人晝正受，聞精舍中高聲大聲，紛紜閙亂，竟為是誰？」

[0291c07] 比丘白佛：「此精舍中有二比丘諍起，一比丘罵，一者默然。時，罵比丘尋向悔謝，而彼不受。緣不受故，多人勸諫，故致大聲，高聲閙亂。」

[0291c10] 佛告比丘：「云何？比丘！愚癡之人，人向悔謝，不受其懺，若人懺而不受者，是愚癡人，長夜當得不饒益苦。諸比丘！過去世時，釋提桓因有三十三天共諍，說偈教誡言：

「『於他無害心，　　瞋亦不纏結，
　　懷恨不經久，　　於瞋以不住。
　　雖復瞋恚盛，　　不發於麁言，
　　不求彼開節，　　揚人之虛短。
　　常當自防護，　　以義內省察，
　　不怒亦不害，　　常與賢聖俱。
　　若與惡人俱，　　剛彊猶山石，
　　盛恚能自持，　　如制逸馬車。
　　我說為善御，　　非謂執繩者。』」

[0291c24] 佛告諸比丘：「釋提桓因於三十三天為自在王，常行忍辱，亦復讚歎行忍者。汝等比丘正信非家，出家學道，當行忍辱，讚歎忍者，應當學！」

[0291c27] 佛說此經已，諸比丘聞佛所說，歡喜奉行。

（一一〇九）

[0291c29] 如是我聞：

[0291c29] 一時，佛住舍衛國祇樹給孤獨園。

[0292a01] 爾時，世尊告諸比丘：「過去世時，天、阿修羅對陣欲戰，釋提桓因語毘摩質多羅阿修羅王：『莫得各各共相殺害，但當論議，理屈者伏。』毘摩質多羅阿修羅王言：『設共論議，誰當證知理之通塞？』天帝釋言：『諸天眾中自有智慧明記識者，阿修羅眾亦復自有明記識者。』毘摩質多羅阿修羅言：『可爾。』釋提桓因言：『汝等可先立論，然後我當隨後立論，則不為難。』

[0292a09] 「時，毘摩質多羅阿修羅王即說偈立論言：

「『我若行忍者，　　於事則有闕，
　　愚癡者當言，　　怖畏故行忍。』

[0292a13] 「釋提桓因說偈答言：

「『正使愚癡者，　　言恐怖故忍，
　　及其不言者，　　於理何所傷。
　　但自觀其義，　　亦觀於他義，
　　彼我悉獲安，　　斯忍為最上。』

[0292a18] 「毘摩質多羅阿修羅復說偈言：

「『若不制愚癡，　　愚癡則傷人，
　　猶如兇惡牛，　　捨走逐觸人。
　　執杖而強制，　　怖畏則調伏，
　　是故堅持杖，　　折伏彼愚夫。』

[0292a23] 「帝釋復說偈言：

「『我常觀察彼，　　制彼愚夫者，
　　愚者瞋恚盛，　　智以靜默伏。
　　不瞋亦不害，　　常與賢聖俱，
　　惡罪起瞋恚，　　堅住如石山。
　　盛瞋恚能持，　　如制逸馬車，
　　我說善御士，　　非謂執繩者。』

[0292b01] 「爾時，天眾中有天智慧者，阿修羅眾中有阿修羅智慧者，於此偈思惟稱量觀察，作是念：『毘摩質多羅阿修羅所說偈，終竟長夜起於鬪訟戰諍，當知毘摩質多羅阿修羅王教人長夜鬪訟戰諍；釋提桓因所說偈，長夜終竟息於鬪訟戰諍，當知天帝釋長夜教人息於鬪訟戰諍，當知帝釋善論得勝。』」

[0292b07] 佛告諸比丘：「釋提桓因以善論議伏阿修羅。諸比丘！釋提桓因於三十三天為自在王，立於善論，讚歎善論。汝等比丘亦應如是，正信非家，出家學道，亦當善論，讚歎善論，應當學！」

[0292b12] 佛說此經已，諸比丘聞佛所說，歡喜奉行。

（一一一〇）

[0292b14] 如是我聞：

[0292b14] 一時，佛住舍衛國祇樹給孤獨園。

[0292b15] 爾時，世尊告諸比丘：「過去世時，有天帝釋，天、阿修羅對陣欲戰。釋提桓因語三十三天眾言：『今日諸天與阿修羅軍戰，諸天得勝，阿修羅不如者，當生擒毘摩質多羅阿修羅王，以五繫縛，將還天宮。』毘摩質多羅阿修羅王告阿修羅眾：『今日諸天、阿修羅共戰，若阿修羅勝，諸天不如者，當生擒釋提桓因，以五繫縛，將還阿修羅宮。』當其戰時，諸天得勝，阿修羅不如。

[0292b23] 「時，彼諸天捉得毘摩質多羅阿修羅王，以五繫縛，將還天宮，縛在帝釋斷法殿前門下。帝釋從此門入出之時，毘摩質多羅阿修羅縛在門側瞋恚罵詈。

[0292b27] 「時，帝釋御者見阿修羅王，身被五縛，在於門側，帝釋出入之時輒瞋恚罵詈。見已即便說偈，白帝釋言：

「『釋今為畏彼，　　為力不足耶，
　　能忍阿修羅，　　面前而罵辱。』

[0292c03] 「釋即答言：

「『不以畏故忍，　　亦非力不足，
　　何有黠慧人，　　而與愚夫對。』

[0292c06] 「御者復白言：

「『若但行忍者，　　於事則有闕，
　　愚癡者當言，　　畏怖故行忍。
　　是故當苦治，　　以智制愚癡。』

[0292c10] 「帝釋答言：

「『我常觀察彼，　　制彼愚夫者，
　　見愚者瞋盛，　　智以靜默伏。
　　非力而為力，　　是彼愚癡力，
　　愚癡違遠法，　　於道則無有。
　　若使有大力，　　能忍於劣者，
　　是則為上忍。　　無力何有忍？
　　於他極罵辱，　　大力者能忍，
　　是則為上忍。　　無力何所忍？
　　於己及他人，　　善護大恐怖，
　　知彼瞋恚盛，　　還自守靜默。
　　於二義俱備，　　自利亦利他。
　　謂言愚夫者，　　以不見法故，
　　愚夫謂勝忍，　　重增其惡口，
　　未知忍彼罵，　　於彼常得勝。
　　於勝己行忍，　　是名恐怖忍。
　　於等者行忍，　　是名忍諍忍。
　　於劣者行忍，　　是則為上忍。』」

[0292c28] 佛告諸比丘：「釋提桓因於三十三天為自在王，常行忍辱，讚歎於忍。汝等比丘正信非家，出家學道，亦應如是行忍，讚歎於忍，應當學！」

[0293a02] 佛說經已，諸比丘聞佛所說，歡喜奉行。

（一一一一）

[0293a04] 如是我聞：

[0293a04] 一時，佛住舍衛國祇樹給孤獨園。

[0293a05] 爾時，世尊告諸比丘：「過去世時，釋提桓因欲入園觀。時，勅其御者，令嚴駕千馬之車詣於園觀。御者奉勅，即嚴駕千馬之車，往白帝釋：『唯！俱尸迦！嚴駕已竟，唯王知時。』天帝釋即下常勝殿，東向合掌禮佛。爾時，御者見，即心驚毛竪，馬鞭落地。

[0293a10] 「時，天帝釋見御者心驚毛竪，馬鞭落地，即說偈言：

「『汝見何憂怖，　　馬鞭落於地。』

[0293a14] 「御者說偈白帝釋言：

「『見王天帝釋，　　為舍脂之夫，
　　所以生恐怖，　　馬鞭落地者。
　　常見天帝釋，　　一切諸大地，
　　人天大小王，　　及四護世主。
　　三十三天眾，　　悉皆恭敬禮，
　　何處更有尊，　　尊於帝釋者。
　　而今正東向，　　合掌修敬禮。』

[0293a22] 「爾時，帝釋說偈答言：

「『我實於一切，　　世間大小王，
　　及四護世王，　　三十三天眾，
　　最為其尊王，　　故悉來恭敬，
　　而復有世間，　　隨順等正覺，
　　名號滿天師，　　故我稽首禮。』

[0293a28] 「御者復白言：

「『是必世間勝，　　故使天王釋，
　　恭敬而合掌，　　東向稽首禮。
　　我今亦當禮，　　天王所禮者。』

[0293b03] 「時，天帝釋，舍脂之夫說如是偈，禮佛已，乘千馬車，往詣園觀。」

[0293b04] 佛告諸比丘：「彼天帝釋於三十三天為自在王，尚恭敬佛，亦復讚歎恭敬於佛。汝等比丘正信非家，出家學道，亦應如是恭敬於佛，亦當讚歎恭敬佛者，應當學！」

[0293b08] 佛說此經已，諸比丘聞佛所說，歡喜奉行。

（一一一二）

[0293b10] 如是我聞：

[0293b10] 一時，佛住舍衛國祇樹給孤獨園……廣說如上。差別者：「爾時，帝釋下常勝殿，合掌東向敬禮尊法。」乃至……。

[0293b12] 佛說此經已，諸比丘聞佛所說，歡喜奉行。

[0293b14] 如是我聞：

[0293b14] 一時，佛住舍衛國祇樹給孤獨園……如上廣說。差別者：「爾時，帝釋說偈答御者言：

「『我實為大地，　　世間大小王，
　　及四護世主，　　三十三天眾，
　　如是等一切，　　悉尊重恭敬，
　　然復有淨戒，　　長夜入正受。
　　正信而出家，　　究竟諸梵行，
　　故我於彼所，　　尊重恭敬禮。
　　又調伏貪恚，　　超越愚癡境，
　　修學不放逸，　　亦恭敬禮彼。
　　貪欲瞋恚癡，　　悉已永不著，
　　漏盡阿羅漢，　　復應敬禮彼。
　　若復在居家，　　奉持於淨戒，
　　如法修布薩，　　亦復應敬禮。』

[0293b29] 「御者白帝釋言：

「『是必世間勝，　　故天王敬禮，
　　我亦當如是，　　隨天王恭敬。』

[0293c03] 「諸比丘！彼天帝釋，舍脂之夫敬禮法、僧，亦復讚歎禮法、僧者，汝等已能正信非家，出家學道，亦當如是敬禮法、僧，當復讚歎禮法、僧者。」

[0293c06] 佛說此經已，諸比丘聞佛所說，歡喜奉行。

（一一一三）

[0293c08] 如是我聞：

[0293c08] 一時，佛住舍衛國祇樹給孤獨園。

[0293c09] 爾時，世尊告諸比丘：「過去世時，有天帝釋欲入園觀，王勅御者，令嚴駕千馬之車。御者受教，即嚴駕已，還白帝釋：『乘已嚴駕，唯王知時。』

[0293c12] 「爾時，帝釋從常勝殿來下，周向諸方，合掌恭敬。

[0293c13] 「時，彼御者見天帝釋從殿來下，住於中庭，周向諸方，合掌恭敬。見已驚怖，馬鞭落地，而說偈言：

「『諸方唯有人，　　臭穢胞胎生，
　　神處穢死尸，　　飢渴常燋然。
　　何故憍尸迦，　　故重於非家？
　　為我說其義，　　飢渴願欲聞。』

[0293c20] 「時，天帝釋說偈答言：

「『我正恭敬彼，　　能出非家者，
　　自在遊諸方，　　不計其行止。
　　城邑國土色，　　不能累其心，
　　不畜資生具，　　一往無欲定。
　　往則無所求，　　唯無為為樂，
　　言則定善言，　　不言則寂定。
　　諸天阿修羅，　　各各共相違，
　　人間自共諍，　　相違亦如是。
　　唯有出家者，　　於諸諍無諍，
　　於一切眾生，　　放捨於刀杖。
　　於財離財色，　　不醉亦不荒，
　　遠離一切惡，　　是故敬禮彼。』

[0294a04] 「是時，御者復說偈言：

「『天王之所敬，　　是必世間勝，
　　故我從今日，　　當禮出家人。』

[0294a07] 「如是說已，天帝釋敬禮諸方一切僧畢，昇於馬車，遊觀園林。」

[0294a08] 佛告比丘：「彼天帝釋於三十三天為自在王，而常恭敬眾僧，亦常讚歎恭敬僧功德。汝等比丘正信非家，出家學道，亦當如是恭敬眾僧，亦當讚歎敬僧功德。」

[0294a12] 佛說此經已，諸比丘聞佛所說，歡喜奉行。

（一一一四）

[0294a14] 如是我聞：

[0294a14] 一時，佛住舍衛國祇樹給孤獨園。

[0294a15] 爾時，世尊告諸比丘：「過去世時，阿修羅王興四種兵——象兵、馬兵、車兵、步兵。時，三十三天欲共鬪戰。時，天帝釋聞阿修羅王興四種兵——象兵、馬兵、車兵、步兵，來欲共戰。聞已，即告宿毘梨天子言：『阿公知不？阿修羅興四種兵——象兵、馬兵、車兵、步兵，欲與三十三天共戰。阿公可勅三十三天興四種兵——象兵、馬兵、車兵、步兵，與彼阿修羅共戰。』爾時，宿毘梨天子受帝釋教，還自天宮，慢緩寬縱，不勤方便。

[0294a24] 「阿修羅眾已出在道路，帝釋聞已，復告宿毘梨天子：『阿公！阿修羅軍已在道路，阿公可速告令起四種兵與阿修羅戰。』宿毘梨天子受帝釋教已，即復還宮，懈怠寬縱。

[0294a28] 「時，阿修羅王軍已垂至，釋提桓因聞阿修羅軍已在近路，復告宿毘梨天子：『阿公知不？阿修羅軍已在近路，阿公！速告諸天起四種兵。』

[0294b02] 「時，宿毘梨天子即說偈言：

「『若有不起處，　　無為安隱樂，
　　得如是處者，　　無作亦無憂。
　　當與我是處，　　令我得安隱。』

[0294b06] 「爾時，帝釋說偈答言：

「『若有不起處，　　無為安隱樂，
　　若得是處者，　　無作亦無憂。
　　汝得是處者，　　亦應將我去。』

[0294b10] 「宿毘梨天子復說偈言：

「『若處無方便，　　不起安隱樂，
　　若得彼處者，　　無作亦無憂。
　　當與我是處，　　令我得安隱。』

[0294b14] 「時，天帝釋復說偈答言：

「『若處無方便，　　不起安隱樂，
　　若人得是處，　　無作亦無憂。
　　汝得是處者，　　亦應將我去。』

[0294b18] 「宿毘梨天子復說偈言：

「『若處不放逸，　　不起安隱樂，
　　若人得是處，　　無作亦無憂。
　　當與我是處，　　令得安隱樂。』

[0294b22] 「時，天帝釋復說偈言：

「『若處不放逸，　　不起安隱樂，
　　若人得是處，　　無作亦無憂。
　　汝得是處者，　　亦應將我去。』

[0294b26] 「宿毘梨復說偈言：

「『懶惰無所起，　　不知作已作，
　　行欲悉皆會，　　當與我是處。』

[0294b29] 「時，天帝釋復說偈言：

「『懶惰無所起，　　得究竟安樂，
　　汝得彼處者，　　亦應將我去。』

[0294c03] 「宿毘梨天子復說偈言：

「『無事亦得樂，　　無作亦無憂，
　　若與我是處，　　令我得安樂。』

[0294c06] 「天帝釋復說偈言：

「『若見若復聞，　　眾生無所作，
　　汝得是處者，　　亦應將我去。
　　汝若畏所作，　　不念於有為，
　　但當速淨除，　　涅槃之徑路。』

[0294c11] 「時，宿毘梨天子嚴四兵——象兵、馬兵、車兵、步兵，與阿修羅戰，摧阿修羅眾，諸天得勝，還歸天宮。」

[0294c13] 佛告諸比丘：「釋提桓因興四種兵，與阿修羅戰，精勤得勝。諸比丘！釋提桓因於三十三天為自在王，常以精勤方便，亦常讚歎精勤之德。汝等比丘正信非家，出家學道，當勤精進，讚歎精勤。」

[0294c17] 佛說此經已，諸比丘聞佛所說，歡喜奉行。

（一一一五）

[0294c19] 如是我聞：

[0294c19] 一時，佛住舍衛國祇樹給孤獨園。

[0294c20] 爾時，世尊告諸比丘：「過去世時，有一聚落，有諸仙人於聚落邊空閑處住止。

[0294c21] 「時，有諸天、阿修羅去聚落不遠，對陣戰鬪。

[0294c22] 「爾時，毘摩質多羅阿修羅王除去五飾，脫去天冠，却傘蓋，除劍刀，屏寶拂，脫革屣，至彼仙人住處，入於門內，周向看視，不顧眄諸仙人，亦不問訊。看已，還出。

[0294c26] 「時，有一仙人遙見毘摩質多羅阿修羅王除去五飾入園，看已，還出。見已，語諸仙人言：『此何等人？有不調伏色，不似人形，非威儀法，似田舍兒，非長者子，除去五飾，入於園門，高視觀看，亦不顧眄問訊諸仙人。』有一仙人答言：『此是毘摩質多羅阿修羅王，除去五飾，觀看而去。』彼仙人言：『此非賢士，不好不善，非賢非法，除去五飾，來入園門，看已，還去，亦不顧眄問訊諸仙人。以是故，當知天眾增長，阿修羅損減。』

[0295a07] 「時，釋提桓因除去五飾，入仙人住處，與諸仙人面相問訊慰勞，然後還出。

[0295a09] 「復有仙人見天帝釋除去五飾，入於園門，周遍問訊。見已，問諸仙人：『此是何人？入於園林，有調伏色，有可適人色，有威儀色，非田舍兒，似族姓子，除去五飾，來入園門，周遍問訊，然後還出。』有仙人答言：『此是天帝釋，除去五飾，來入園門，周遍問訊，然後還去。』彼仙人言：『此是賢士，善好真實威儀法，除去五飾，來入園門，周遍問訊，然後還去，以是當知天眾增長，阿修羅眾損減。』

[0295a18] 「時，毘摩質多羅阿修羅王聞仙人稱歎諸天，聞已，瞋恚熾盛。

[0295a19] 「時，彼空處仙人聞阿修羅王瞋恚熾盛，往詣毘摩質多羅阿修羅王所，而說偈言：

「『仙人故來此，　　求乞施無畏，
　　汝能施無畏，　　賜牟尼恩教。』

[0295a24] 「毘摩質多羅以偈答言：

「『於汝仙人所，　　無有施無畏，
　　違背阿修羅，　　習近帝釋故。
　　於此諸無畏，　　當遺以恐怖。』

[0295a28] 「仙人復說偈言：

「『隨行殖種子，　　隨類果報生，
　　來乞於無畏，　　遺之以恐怖。
　　當獲無盡畏，　　施畏種子故。』

[0295b03] 「時，諸仙人於毘摩質多羅阿修羅王面前說呪已，凌虛而逝。

[0295b04] 「即於是夜，毘摩質多羅阿修羅王心驚三起，眠中聞惡聲言：『釋提桓因興四種兵，與阿修羅戰！』驚覺恐怖，慮戰必敗，退走而還阿修羅宮。

[0295b07] 「時，天帝釋敵退得勝已，詣彼空閑仙人住處，禮諸仙人足已，退於西面諸仙人前，東向而坐。

[0295b09] 「時，東風起，有異仙人即說偈言：

「『今此諸牟尼，　　出家來日久，
　　腋下流汗臭，　　莫順坐風下。
　　千眼可移坐，　　此臭難可堪。』

[0295b14] 「時，天帝釋說偈答言：

「『種種眾香華，　　結以為華鬘，
　　今之所聞香，　　其香復過是，
　　寧久聞斯香，　　未曾生厭患。』」

[0295b18] 佛告諸比丘：「彼天帝釋於三十三天為自在王，恭敬出家人，亦常讚歎出家人，亦常讚歎恭敬之德。汝等比丘正信非家，出家學道，常應恭敬諸梵行者，亦當讚歎恭敬之德。」

[0295b22] 佛說此經已，諸比丘聞佛所說，歡喜奉行。

（一一一六）

[0295b24] 如是我聞：

[0295b24] 一時，佛住舍衛國祇樹給孤獨園。時，天帝釋晨朝來詣佛所，稽首佛足，以帝釋神力，身諸光明遍照祇樹精舍。

[0295b27] 時，釋提桓因說偈問佛言：

「為殺於何等，　　而得安隱眠？
　為殺於何等，　　而得無憂畏？
　為殺何等法，　　瞿曇所讚歎？」

[0295c02] 爾時，世尊說偈答言：

「害兇惡瞋恚，　　而得安隱眠，
　害兇惡瞋恚，　　心得無憂畏。
　瞋恚為毒根，　　滅彼苦種子，
　滅彼苦種子，　　而得無憂畏。
　彼苦種滅故，　　賢聖所稱歎。」

[0295c08] 爾時，釋提桓因聞佛所說，歡喜隨喜，作禮而去。

（一一一七）

[0295c10] 如是我聞：

[0295c10] 一時，佛住舍衛國祇樹給孤獨園。

[0295c11] 爾時，世尊告諸比丘：「於月八日，四大天王勅遣大臣，案行世間：『為何等人供養父母、沙門、婆羅門，宗親尊重，作諸福德，見今世惡，畏後世罪，行施作福，受持齋戒，於月八日、十四日、十五日，及神變月，受戒布薩？』至十四日，遣太子下，觀察世間：『為何等人供養父母，乃至受戒布薩？』至十五日，四大天王自下世間，觀察眾生：『為何等人供養父母，乃至受戒布薩？』諸比丘！爾時，世間無有多人供養父母，乃至受戒布薩者。

[0295c20] 「時，四天王即往詣三十三天集法講堂，白天帝釋：『天王當知，今諸世間，無有多人供養父母，乃至受戒布薩。』時，三十三天眾聞之不喜，轉相告語：『今世間人，不賢不善，不好不類，無真實行，不供養父母，乃至不受戒布薩。緣斯罪故，諸天眾減，阿修羅眾當漸增廣。』

[0295c26] 「諸比丘！爾時，世間若復多人供養父母，乃至受戒布薩者，四天王至三十三天集法講堂，白天帝釋：『天王當知，今諸世間，多有人民供養父母，乃至受戒布薩。』時，三十三天心皆歡喜，轉相告語：『今諸世間，賢聖真實如法，多有人民供養父母，乃至受戒布薩。緣斯福德，阿修羅眾減，諸天眾增廣。』

[0296a04] 「時，天帝釋知諸天眾皆歡喜已。即說偈言：

「『若人月八日，　　十四十五日，
　　及神變之月，　　受持八支齋。
　　如我所修行，　　彼亦如是修。』」

[0296a09] 爾時，世尊告諸比丘：「彼天帝釋所說偈言：

「『若人月八日，　　十四十五日，
　　及神變之月，　　受持八支齋。
　　如我所修行，　　彼亦如是修。』

[0296a13] 「此非善說。所以者何？彼天帝釋自有貪、恚、癡患，不脫生、老、病、死、憂、悲、惱、苦故。

[0296a14] 「若阿羅漢比丘！諸漏已盡，所作已作，離諸重擔，斷諸有結，心善解脫，說此偈言：

「『若人月八日，　　十四十五日，
　　及神變之月，　　受持八支齋。
　　如我所修行，　　彼亦如是修。』

[0296a20] 「如是說者，則為善說。所以者何？阿羅漢比丘離貪、恚、癡，已脫生、老、病、死、憂、悲、惱、苦，是故此偈則為善說。」

[0296a22] 佛說此經已，諸比丘聞佛所說，歡喜奉行。

（一一一八）

[0296a24] 如是我聞：

[0296a24] 一時，佛住舍衛國祇樹給孤獨園。

[0296a25] 爾時，世尊告諸比丘：「過去世時，毘摩質多羅阿修羅王疾病困篤，往詣釋提桓因所，語釋提桓因言：『憍尸迦！當知我今疾病困篤，為我療治，令得安隱！』釋提桓因語毘摩質多羅阿修羅言：『汝當授我幻法，我當療治汝病，令得安隱。』毘摩質多羅阿修羅語帝釋言：『我當還問諸阿修羅眾，聽我者，當授帝釋阿修羅幻法。』

[0296b03] 「爾時，毘摩質多羅阿修羅即往至諸阿修羅眾中，語諸阿修羅言：『諸人當知，我今疾病困篤，往詣釋提桓因所，求彼治病。彼語我言：「汝能授我阿修羅幻法者，當治汝病，令得安隱。」我今當往為彼說阿修羅幻法。』

[0296b08] 「時，有一詐偽阿修羅語毘摩質多羅阿修羅：『其彼天帝釋質直好信不虛偽，但語彼言：「天王！此阿修羅幻法，若學者，令人墮地獄，受罪無量百千歲。」彼天帝釋必當息意，不復求學，當言：「汝去！令汝病差，可得安隱！」』

[0296b13] 「時，毘摩質多羅阿修羅復往帝釋所，說偈白言：

「『千眼尊天王，　　阿修羅幻術，
　　皆是虛誑法，　　令人墮地獄。
　　無量百千歲，　　受苦無休息。』

[0296b18] 「時，天帝釋語毘摩質多羅阿修羅言：『止！止！如是幻術，非我所須，汝且還去，令汝身病寂滅休息，得力安隱！』」

[0296b20] 佛告諸比丘：「釋提桓因於三十三天為自在王，長夜真實，不幻不偽，賢善質直。汝等比丘正信非家，出家學道，亦應如是不幻不偽，賢善質直，當如是學。」

[0296b24] 佛說此經已，諸比丘聞佛所說，歡喜奉行。

（一一一九）

[0296b25] 如是我聞：

[0296b25] 一時，佛住舍衛國祇樹給孤獨園。

[0296b26] 爾時，世尊告諸比丘：「時，有天帝釋及鞞盧闍那子婆稚阿修羅王，有絕妙之容，於晨朝時，俱詣佛所，稽首佛足，退坐一面。時，天帝釋及鞞盧闍那子婆稚阿修羅王，身諸光明，普照祇樹給孤獨園。」

[0296c01] 爾時，鞞盧闍那阿修羅王說偈白佛：

「人當勤方便，　　必令利滿足，
　是利滿足已，　　何須復方便。」

[0296c05] 時，天帝釋復說偈言：

「若人勤方便，　　必令利滿足，
　是利滿足已，　　修忍無過上。」

[0296c08] 說是偈已，俱白佛言：「世尊！何者善說？」世尊告言：「汝等所說，二說俱善。」

[0296c09] 然今汝等復聽我說。

「一切眾生類，　　悉皆求己利，
　彼彼諸眾生，　　各自求所應。
　世間諸和合，　　及與第一義，
　當知世和合，　　則為非常法。
　若人勤方便，　　必令利滿足，
　是利滿足已，　　修忍無過上。」

[0296c17] 爾時，天帝釋及鞞盧闍那子婆稚阿修羅王聞佛所說，歡喜隨喜，作禮而去。

[0296c19] 爾時，世尊告諸比丘：「釋提桓因於三十三天為自在王，修行於忍，讚歎於忍。汝等比丘正信非家，出家學道，亦應如是修行於忍，讚歎於忍！」

[0296c22] 佛說此經已，諸比丘聞佛所說，歡喜奉行。

（一一二〇）

[0296c24] 如是我聞：

[0296c24] 一時，佛住舍衛國祇樹給孤獨園。

[0296c25] 爾時，世尊告諸比丘：「過去世時，有天帝釋白佛言：『世尊！我今受如是戒：「乃至佛法住世，盡其形壽，有惱我者，要不反報加惱於彼。」』時，毘摩質多羅阿修羅王聞天帝釋受如是戒：『乃至佛法住世，盡其形壽，有惱我者，我不反報加惱於彼。』聞已，執持利劍，逆道而來。

[0297a02] 「時，天帝釋遙見毘摩質多羅阿修羅王執持利劍，逆道而來，即遙告言：『阿修羅！住！縛汝勿動！』

[0297a04] 「毘摩質多羅阿修羅王即不得動，語帝釋言：『汝今豈不受如是戒：「若佛法住世，盡其形壽，有惱我者，必不還報。」耶？』天帝釋答言：『我實受如是戒，但汝息住受縛。』阿修羅言：『今且放我！』帝釋答言：『汝若約誓不作亂者，然後放汝。』阿修羅言：『放我當如法作。』帝釋答言：『先如法作，然後放汝！』

[0297a11] 「時，毘摩質多羅阿修羅王即說偈言：

「『貪欲之所趣，　　及瞋恚所趣，
　　妄語之所趣，　　謗毀賢聖趣。
　　我若嬈亂者，　　趣同彼趣趣。』

[0297a16] 「釋提桓因復告言：『放汝令去，隨汝所安。』

[0297a16] 「爾時，天帝釋令阿修羅王作約誓已，往詣佛所，稽首佛足，退坐一面，白佛言：『世尊！我於佛前受如是戒：「乃至佛法住世，盡其形壽，有惱我者，我不反報。」毘摩質多羅阿修羅王聞我受戒，手執利劍，隨路而來。我遙見已，語言：「阿修羅！住！住！縛汝勿動！」彼阿修羅言：「汝不受戒耶？」我即答言：「我實受戒，且汝今住，縛汝勿動。」彼即求脫，我告彼言：「若作約誓不作亂者，當令汝脫。」阿修羅言：「且當放我，當說約誓。」我即告言：「先說約誓，然後放汝。」彼即說偈，作約誓言：

「『貪欲之所趣，　　及瞋恚所趣，
　　妄語之所趣，　　謗毀賢聖趣，
　　我若作嬈亂，　　趣同彼趣趣。』

[0297b02] 「『如是。世尊！我要彼阿修羅王令說約誓，為是法不？彼阿修羅復為嬈亂不？』

[0297b03] 「佛告天帝釋：『善哉！善哉！汝要彼約誓，如法不違，彼亦不復敢作嬈亂。』爾時，天帝釋聞佛所說，歡喜隨喜，作禮而去。」

[0297b07] 爾時，世尊告諸比丘：「彼天帝釋於三十三天為自在王，不為嬈亂，亦常讚歎不嬈亂法。汝等比丘正信非家，出家學道，亦應如是行不嬈亂，亦當讚歎不擾亂法。」

[0297b10] 佛說此經已，諸比丘聞佛所說，歡喜奉行。

雜阿含經卷第四十

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA