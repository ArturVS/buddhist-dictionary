般泥洹後灌臘經

西晉月氏國三藏竺法護譯

[1114a06] 聞如是：

[1114a06] 一時，佛在舍衛國祇樹給孤獨園，與摩訶比丘僧，諸天人民共，會坐說經。

[1114a07] 阿難前長跪叉手白佛言：「天中之天！欲有所問，願佛說之！若佛般泥洹後，四輩弟子，比丘、比丘尼、優婆塞、優婆夷，四月八日、七月十五日灌臘，當何所用？」

[1114a11] 佛語阿難：「灌臘佛者，是福願人之度者，各自減錢寶，割取珍愛，用求度世之福。當給寺然燈、燒香、用作經像；若供養師，施與貧窮，可設齋會。不可貰許，然後不出，此為現世負佛，自是心口所作，當得妄語之罪。所以者何？為佛投槃作禮，以五種香水，手自浴佛，師噠嚫呪願。當此之時，天龍鬼神，皆明證知：此人出五家財物，侵妻子分用求福利，而反不出，當有五罪入三惡道。何等為五？一者財物日減，二者憙忘遺，三者治生所向無利，四者入太山地獄中被考治苦痛難言，五者後世來生，或作奴婢、牛馬、騾驢、駱駝，或作猪羊，是為五。更罪三惡：一者為入薜荔中作餓鬼，二者入禽獸作畜生，三者泥犁中當更十八地獄，罪不可數。

[1114a25] 「七月十五日，自向七世父母，五種親屬，有墮惡道勤苦劇者，因佛作禮福，欲令解脫憂苦，名為灌臘。

[1114a27] 「佛者，天上天下三界之王，不食世間人民也。其物皆眾僧分之，不應獨取，是為大罪；若無僧可分，施貧窮孤獨羸老，是種善根。」

[1114b01] 諸弟子聞經歡喜，為佛作禮而去。

般泥洹後灌臘經

【經文資訊】大正藏第 12 冊 No. 0391 般泥洹後灌臘經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，Ccz 提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA