佛說過去世佛分衛經

西晉月氏國三藏竺法護譯

[0452a17] 佛言：「過世有佛入城分衛，與尊弟子諸菩薩俱；弟子菩薩姿容相好，皆悉端正，如本所行各得其道。

[0452a19] 「有一母人，姙身數月，見佛及僧有所至奏，心自計願：『我所懷子生，如此使為沙門佛弟子。』日月滿足即生安隱，兒亦姝好與眾人異，母以恩愛無意令兒行作沙門，中有覺意，即自念言：『我前有願，若我生子當使為道，兒今已生，有異凡人，令我安隱，復無惡露，不可戀嫪恩愛之故，違我本心。』

[0452a26] 「子年七歲，家復貧狹，即作二人飯具，及三法衣，手持澡瓶，自將其子行詣佛所，稽首佛足，前白佛言：『願哀我子使為沙門，令後得道，身形如佛。』佛即聽之，令作沙門。母以澡灌，前洗兒手，應時九龍從瓶口出，吐水灌兒手中，澡訖殘水散兒頭上，水之潺渧於兒頭上，化成華蓋珠交絡帳。中有師子座，上有坐佛。佛笑，口中五色光出，照十億佛剎，還遶佛身從兒頂入。母以飯具前上佛，并食其子，便發無上平等道意，應時十億佛剎為六反震動，眾剎諸佛皆自然現。佛以母飯飽，爾所佛及諸比丘僧皆等飽足，其飯如故，亦不損減；母即歡喜，及無數天人皆得阿惟越致。

[0452b10] 「時，兒髮墮成為沙門，即亦得立不退轉地。母前白佛：『今我所見，有三可怪：我澡兒手九龍吐水，此一可怪；澡已殘水散兒頭上，化成寶帳，及師子座上有坐佛，是二可怪；佛笑口中光從兒頂入，是三可怪；願佛為我分別說之。』佛言：『此兒却後十四劫當得作佛，九龍當浴，師子座華蓋寶帳，佛笑光從兒頂入，皆是其應。』母聞佛言倍懷踊躍，後當作母人轉輪聖王，積七百世竟，其劫壽盡轉母人身，當得阿惟越致。」

[0452b19] 佛言：「是時小兒，我身是；我今於世功德如是。」諸天龍神、一切人民，聞佛所說，皆得阿惟越致。

[0452b22] 　無熱佛　性空佛　天王佛　金仁佛

佛說過去世佛分衛經

【經文資訊】大正藏第 03 冊 No. 0180 過去世佛分衛經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA