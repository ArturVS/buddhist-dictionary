大智度論初品中布施隨喜心  過上釋論第四十四之餘  (卷二十九)
聖者龍樹造

後秦龜茲國三藏鳩摩羅什譯

[0270b13]  ◎【經】

[0270b13]  「一切求聲聞、辟支佛人諸禪、定、解脫、三  昧，欲以隨喜心過其上者，當學般若波羅蜜。」

[0270b15]  【論】

[0270b15]  禪、定者，四禪、九次第定。

[0270b15]  解脫、三昧者，八  背捨，三解脫門，慧解脫、共解脫，時解脫、不時  解脫，有為解脫、無為解脫等。

[0270b17]  有覺有觀三  昧、無覺有觀三昧、無覺無觀三昧，空三昧、無  相三昧、無作三昧，如是等諸三昧。

[0270b19]  問曰：

[0270b19]  上六  事中，三昧即是禪、定、解脫、三昧，今何以復說？

[0270b21]  答曰：

[0270b21]  有二種三昧：一種慧解脫分，二種共解  脫分。前者慧解脫分，不能入禪定，但說未  到地中三昧；此中說共解脫分，具有禪、定、解
脫、三昧。

[0270b24]  彼是略說，此則廣說；彼但說名，此中  分別義。

[0270b25]  復次，前勝三昧者，有人謂一二三昧，  非深三昧；今此中具說「禪、定、解脫、甚深三昧」。

[0270b27]  復次，禪、定、解脫、三昧有二種：一者、離欲時得，  二者、求而得。離欲得者，前已說；求而得者，此  中說。

[0270b29]  復次，禪、定、解脫、三昧得之甚難，精懃求  之乃得。菩薩但持隨喜心便得過其上，是  為未甞有法，是故重說。

[0270c02]  問曰：

[0270c02]  彼中三昧、智  慧、解脫、解脫知見亦難得，何以言此為難  得？

[0270c04]  答曰：

[0270c04]  先以說是慧解脫分，不盡甚深  義；共解脫阿羅漢、三明阿羅漢難得，故更說。

[0270c06]  復次，是三昧、智慧、解脫、解脫知見，雖難得而  不廣周悉，直為涅槃。此間明阿羅漢欲得  現世禪定樂，所謂滅盡定、頂際禪、願智、無諍
三昧等如是事，非直為涅槃，以是故更廣  說。何以故？如前者直為涅槃，彼中說解脫、  解脫知見相次故，當知一向直為涅槃。

[0270c11]  問  曰：

[0270c12]  若以禪、定、解脫、三昧難得故重說者，智  慧於一切法中最難微妙，何以不重說？

[0270c13]  答  曰：

[0270c14]  上言「欲過聲聞、辟支佛慧，當學般若波羅  蜜」中已說，此禪定未說故重說。

[0270c15]  禪定、智慧  二法最妙，有此二行，所願皆得；如鳥有兩  翼，能有所至。解脫從此二法得，解脫知見  即是智慧。

[0270c18]  布施、持戒是身口業，麁行易得  故不重說。

[0270c19]  問曰：

[0270c19]  菩薩以隨喜心勝於聲聞、  辟支佛布施、持戒、智慧，可爾。所以者何？布施、  持戒，眼見、耳聞，智慧亦是聞法，可得生隨
喜心。如禪、定、解脫、三昧，是不可見聞法，云何  隨喜？

[0270c23]  答曰：

[0270c23]  菩薩以知他心智而隨喜。

[0270c23]  問曰：

[0270c24]  知他心智法，有漏知他心智，知他有漏心；無  漏知他心智，知他無漏心。菩薩未成佛，云  何知聲聞、辟支佛無漏心？

[0270c26]  答曰：

[0270c26]  汝聲聞法中  爾。摩訶衍法中，菩薩得無生忍法，斷諸結  使，世世常不失六神通，以有漏他心智能  知無漏心，何況以無漏知他心智！

[0270c29]  復有人  言：「初發意菩薩，未得法性生身，若見若聞  聲聞辟支佛布施、持戒，皆知當得阿羅漢，  隨喜心言：『此人得諸法實相，離三界，我
所欲度一切眾生生老病死，彼已得脫，則  是我事。』」

[0271a05]  如是等種種因緣隨喜，以是故隨喜  無咎！

◎

◎大智度論初品中迴向釋論第四十五

[0271a08]  【經】

[0271a08]  「菩薩摩訶薩行少施、少戒、少忍、少進、少  禪、少智，欲以方便力迴向故，而得無量無邊  功德者，當學般若波羅蜜！」

[0271a10]  【論】

[0271a10]  問曰：

[0271a10]  前已  說六波羅蜜，今何以復說？

[0271a11]  答曰：

[0271a11]  上總相說，  此欲別相說；彼說因緣，此說果報。

[0271a12]  問曰：

[0271a12]  不  爾！彼中說六波羅蜜廣普具足，此言「少施  乃至少智」，似不同上六波羅蜜義！

[0271a14]  答曰：

[0271a14]  不  然！即是六波羅蜜。何以故？六波羅蜜義，在  心，不在事多少；菩薩行若多若少，皆是波
羅蜜。如《賢劫經》說：「八萬四千諸波羅蜜。」此經  中亦說：「有世間檀波羅蜜，有出世間檀波羅  蜜；乃至般若波羅蜜，亦有世間、出世間。」

[0271a19]  問  曰：

[0271a20]  菩薩何以故少施？

[0271a20]  答曰：

[0271a20]  有種種因緣故  少施。

[0271a21]  或有菩薩初發意，福德未集，貧故少施。

[0271a22]  或有菩薩聞「施無多少，功德在心」，以是故  不求多物布施，但求好心。

[0271a23]  或有菩薩作是  念：「若我求多集財物，破戒失善，心心散亂，  多惱眾生；若惱眾生以供養佛，佛所不許，
破法求財故。若施凡人，奪彼與此，非平等  法；如菩薩法，等心一切，皆如兒子。」以是故  少施。

[0271a28]  復次，菩薩有二種：一者、敗壞菩薩，二者、  成就菩薩。

[0271a29]  敗壞菩薩者，本發阿耨多羅三藐  三菩提心，不遇善緣，五蓋覆心，行雜行，轉  身受大富貴，或作國王，或大鬼神王、龍王等。
以本造身、口、意惡業不清淨故，不得生諸  佛前，及天上、人中無罪處，是名為敗壞菩薩。  如是人雖失菩薩心，先世因緣故，猶好布
施；多惱眾生，劫奪、非法取財，以用作福。

[0271b07]  成就菩薩者，不失阿耨多羅三藐三菩提心，  慈愍眾生；或有在家受五戒者，有出家受  戒者。

[0271b09]  在家菩薩，雖行業成就，有先世因緣  貧窮，聞佛法有二種施：法施，財施；出家人  多應法施，在家者多應財施。我今以先世
因緣故，不生富家，見敗菩薩輩作罪布施，  心不喜樂；聞佛不讚多財布施，但美心  清淨施；以是故，隨所有物而施。

[0271b14]  又出家菩  薩守護戒故，不畜財物；又自思惟：「戒之功  德，勝於布施。」以是因緣故，隨所有而施。

[0271b17]  復次，菩薩聞佛法中本生因緣，少施得果報  多。

[0271b18]  如薄拘羅阿羅漢，以一訶梨勒果藥  布施，九十一劫不墮惡道，受天人福樂，身  常不病，末後身得阿羅漢道。

[0271b20]  又如沙門二  十億耳，於鞞婆尸佛法中，作一房舍，給  比丘僧；布一羊皮，令僧蹈上。以是因緣  故，九十一劫中足不蹈地，受人天中無量
福樂。末後身生大長者家，受身端政，足下  生毛長二寸，色如青琉璃右旋；初生時，父  與二十億兩金；後厭世五欲，出家得道，佛  說精進比丘第一。

[0271b27]  又如須蔓耳比丘，先世  見鞞婆尸佛塔，以耳上須蔓華布施。以是  因緣故，九十一劫中常不墮惡道，受天上
人中樂；末後身生時，須蔓在耳，香滿一室，  故字為須蔓耳；後厭世出家，得阿羅漢道。

[0271c03]  菩薩如是等本生因緣，少施得大報，便隨所  有多少而布施。

[0271c04]  復次，菩薩亦不一定常少  物布施，隨所有，多則多施，少則少施。

[0271c05]  復次，佛  欲讚般若波羅蜜功德大故，言「少施得大  果，功德無量」。

[0271c07]  問曰：

[0271c07]  如薄拘羅阿羅漢等，亦  少施而得大報，何用般若波羅蜜？

[0271c08]  答曰：

[0271c08]  薄  拘羅等雖得果報，有劫數限量，得小道  入涅槃；菩薩以般若波羅蜜「方便迴向」故，  少施，福德無量無邊阿僧祇。

[0271c11]  問曰：

[0271c11]  何等是「方  便迴向」，以少布施而得無量無邊功德？

[0271c12]  答  曰：

[0271c13]  雖少布施，皆迴向阿耨多羅三藐三菩  提。菩薩作是念：「我以是福德因緣，不求  人天中王及世間之樂，但求阿耨多羅三藐
三菩提。」如阿耨多羅三藐三菩提無量無邊，  是福德亦無量無邊；又以是福德為度一  切眾生，如眾生無量無邊故，是福德亦無  量無邊。

[0271c19]  復次，是福德用大慈悲，大慈悲無量  無邊故，是福德亦無量無邊。

[0271c20]  復次，菩薩福德  諸法實相和合故，三分清淨：受者、與者、財物  不可得故。如《般若波羅蜜》初為舍利弗說：
「菩薩布施時，與者、受者、財物不可得故，具足  般若波羅蜜。」用是實相智慧布施故，得無  量無邊福德。

[0271c25]  復次，菩薩皆念所有福德如  相、法性相、實際相故，以如、法性、實際無量無  邊故，是福德亦無量無邊。

[0271c27]  問曰：

[0271c27]  若菩薩摩  訶薩觀諸法實相，知如、法性、實際，是無為  滅相，云何更生心而作福德？

[0271c29]  答曰：

[0271c29]  菩薩久  習大悲心故，大悲心爾時發起：「眾生不知  是諸法實相，當令得是實相。」以精進波羅  蜜力故，還行福德業因緣，以精進波羅蜜
助大悲心；譬如火欲滅，遇得風、薪，火則然  熾。

[0272a05]  復次，念本願故，亦十方佛來語言：「汝念  初發心時！又汝始得是一法門，如是有無  量法門，汝未皆得，當還集諸功德！」如《  漸  備
經》七地中說。

[0272a08]  問曰：

[0272a08]  施多少可爾；戒中有五  戒、一日戒、十戒，少多亦可知，色法可得分  別故。餘四波羅蜜，云何知其多少？

[0272a10]  答曰：

[0272a10]  是  皆可知。如忍有二種：一者、身忍，二者、心忍。  身忍者，雖身、口不動，而心不能令不起，  少忍故不能制心；心忍者，身心俱忍，猶如
枯木。

[0272a14]  復次，少忍者，若人撾罵不還報；大忍者，  不分別罵者、忍者、忍法。

[0272a15]  復次，眾生中忍是為  少忍，法忍是為大忍。

[0272a16]  如是等分別「少忍」。

[0272a16]  「少  進」者。

[0272a17]  有二：身進，心進。身進為少，心進為大；  外進為少，內進為大；身口進為少，意進為  大。如佛說：「意業大力故，如大仙人瞋時，能
令大國磨滅。」復次，身、口作五逆罪，大果報  一劫在阿鼻泥犁中。意業力大，得生非有  想非無想，壽八萬大劫；亦在十方佛國，壽命
無量。以是故，知身口精進為少，意精進為  大。

[0272a24]  復次，如經說：「若身、口、意業寂滅不動，是  為大精進；動者，為少精進。」

[0272a25]  如是等名為「少  精進」。

[0272a26]  「少禪」者，欲界定、未到地，不離欲故名  為少。亦觀二禪，初禪則少，乃至滅盡定。  有漏為少，無漏為大。未得阿鞞跋致、未  得無生
法忍  禪是為少，得阿鞞跋致、得無  生法忍禪是為大。乃至坐道場十六解脫  相應定為少，十七金剛三昧為大。

[0272b02]  復次，若菩  薩觀一切法常定、無散亂者，無依止，無分  別，是為大；餘者皆為少。

[0272b04]  慧有二種：一者世  間，二者出世間。世間慧為少，出世間慧為  大。淨慧、雜慧，相慧、無相慧，分別慧、不分別慧，
隨法慧、破法慧，為生死慧、為涅槃慧，為自益慧、  為益一切眾生慧等亦如是。

[0272b08]  復次，聞慧為少，  思慧為大；思慧為少，修慧為大；有漏慧  為少，無漏慧為大；發阿耨多羅三藐三菩提
心慧為少，修行六度慧為大；修慧為少，方  便慧為大；諸地中方便展轉有大少，乃至  十地。如是等分別多少。

[0272b13]  佛歎菩薩奇特，於  少事中得無量無邊功德，豈況大事！餘人多  捨財，身、口、意懃苦得福少，持戒、忍辱、精進、
禪定、智慧等亦如是，不及菩薩少而報大。  如先說：「譬如口氣出聲，聲則不遠；聲入  角中，聲則能遠。」如是布施等同少，餘人行
是所得福報則少；菩薩摩訶薩以般若波羅  蜜方便力迴向故，得無量無邊福。以是故  說：「欲行少施、少戒、少忍、少進、少禪、少智。」

[0272b22]  【經】

[0272b22]  「菩薩摩訶薩欲行檀波羅蜜、尸羅波羅蜜、  羼提波羅蜜、毘梨耶波羅蜜、禪波羅蜜，當學  般若波羅蜜！」

[0272b24]  【論】

[0272b24]  諸波羅蜜義如先說。

[0272b24]  問曰：

[0272b25]  五波羅蜜相即是般若波羅蜜相不？若是般  若波羅蜜相，不應五名差別！若異，何以故  言「欲行檀波羅蜜，當學般若波羅蜜」？

[0272b27]  答曰：

[0272b27]  亦  同、亦異。

[0272b28]  異者，般若波羅蜜名觀諸法實相  故，不受、不著一切法；檀名捨內外一切所  有。以般若波羅蜜心行施，是時檀得名波  羅蜜。

[0272c02]  復次，五波羅蜜殖諸功德，般若波羅  蜜除其著心、邪見；如一人種穀，一人芸除  眾穢，令得增長，果實成就。

[0272c04]  餘四波羅蜜亦  如是。

[0272c05]  問曰：

[0272c05]  今云何「欲行檀波羅蜜，當學般  若波羅蜜」？

[0272c06]  答曰：

[0272c06]  檀有二種：一者、淨，二者、不  淨。

[0272c07]  不淨者，憍慢故施，作是念：「劣者尚與，我  豈不能？」嫉妬故施，作是念：「我之怨憎，施故  得名，如是勝我；今當廣施，要必勝彼。」貪報
故施，作是念：「我施少物，千萬倍報。」是故布  施。為名故施，作是念：「我今好施，為人所  信，好人數中。」為攝人故施，作是念：「我今施
之，人必歸我。」如是等種種雜結行施，是名  不淨。

[0272c14]  淨施者，無是雜事，但以淨心信因  緣果報，敬愍受者，不求今利，但為後世功  德。復有淨施，不求後世利益，但以修心助
求涅槃。復有淨施，生大悲心，為眾生故，  不求自利早得涅槃，但為阿耨多羅三藐  三菩提，是名淨施。

[0272c19]  以般若波羅蜜心故，能  如是淨施。以是故說：「欲行檀波羅蜜，當學般  若波羅蜜。」

[0272c21]  復次，般若波羅蜜力故，捨諸法著  心，何況我心而不捨！捨吾我心故，身及妻  子視如草土，無所戀惜，盡以布施。以是
故說：「欲行檀波羅蜜，當學般若波羅蜜。」餘波  羅蜜亦皆如是，以般若波羅蜜心助成故。

[0272c26]  復次，諸餘波羅蜜，不得般若波羅蜜，不得  波羅蜜名字，亦不牢固。如後品中說：「五波羅  蜜不得般若波羅蜜，無波羅蜜名字。」又如
轉輪聖王無輪寶者，不名轉輪聖王，不以  餘寶為名。亦如群盲無導，不能有所至；  般若波羅蜜亦如是，導五波羅蜜，令至  薩婆若。譬如大軍無健將，不能成辦其事；
又如人身餘根雖具，若無眼者，不能有所  至。又如人無命根，則餘根皆滅；有命根故，  餘根有用。般若波羅蜜亦如是，五波羅蜜
不得般若波羅蜜，則不得增長；得般若波  羅蜜故，餘波羅蜜得增益具足。

[0273a08]  以是故，佛  言：「欲行檀波羅蜜，當學般若波羅蜜。」

[0273a10]  【經】

[0273a10]  「菩薩摩訶薩欲使世世身體與佛相似，欲  具足三十二相、八十隨形好，當學般若波羅蜜！」

[0273a12]  【論】

[0273a12]  問曰：

[0273a12]  聲聞經中說：菩薩過三阿僧祇劫  後，百劫中種三十二相因緣；今云何說「世世  與佛身體相似，有三十二相、八十隨形好」？

[0273a14]  答  曰：

[0273a15]  迦栴延子《阿毘曇鞞婆沙》中有如是說，  非三藏中所說。何以故？三十二相，餘人亦有，  何足為貴！

[0273a17]  如難陀先世時一浴眾僧，因作  願言：「使我世世端政淨潔。」又於異世值  辟支佛塔，飾以彩畫，莊嚴辟支佛像，作願
言：「使我世世色相嚴身。」以是因緣故，世世  得身相莊嚴，乃至後身出家作沙門，眾僧遙  見，謂其是佛，悉皆起迎。難陀小乘種少功
德，尚得此報，豈況菩薩於無量阿僧祇劫  中修立功德，世世形體而不似佛？

[0273a24]  又如彌  勒菩薩白衣時，師名跋婆犁，有三相：一、眉  間白毛相，二、舌覆面相，三、陰藏相。

[0273a26]  如是等，  非是菩薩亦皆有相，菩薩豈當三阿僧祇  劫後乃種相好！

[0273a28]  復次，是摩訶衍中，有菩薩  從初發心乃至阿耨多羅三藐三菩提，初  不生惡心；世世報得五通，身體似佛。

[0273b01]  問曰：

[0273b02]  菩薩未得佛道，何得身相如佛？

[0273b02]  答曰：

[0273b02]  菩薩  為度眾生故，或作轉輪聖王身，或作帝釋  身，或作梵王身，或作聲聞身、辟支佛身、菩  薩身、佛身。

[0273b05]  如《首楞嚴經》中，文殊師利自說：  「七十二億反作一緣覺而般涅槃。」又現作  佛，號龍種尊；時世未應有佛，而眾生見佛
身，歡喜心伏受化！

[0273b08]  問曰：

[0273b08]  菩薩若能作佛身  說法度眾生者，與佛有何差別？

[0273b09]  答曰：

[0273b09]  菩薩  有大神力，住十住地，具足佛法而住世間，  廣度眾生故，不取涅槃；亦如幻師自變化  身，為人說法，非真佛身；雖爾度脫眾生，有
量有限。佛所度者，無量無限。

[0273b13]  菩薩雖作佛  身，不能遍滿十方世界；佛身者普能遍滿  無量世界，所可度者，皆現佛身。亦如十  四日月，雖有光明，猶不如十五日。

[0273b16]  有如  是差別。

[0273b17]  或有菩薩得無生法忍，法性生身，  在七住地，住五神通，變身如佛，教化眾生。

[0273b19]  或初發意菩薩行六波羅蜜，行業因緣，得身  相似佛，教化眾生。

[0273b20]  問曰：

[0273b20]  三十二相，布施等果  報，般若波羅蜜無所有、如虛空，云何說「欲得  相好當學般若波羅蜜」？

[0273b22]  答曰：

[0273b22]  三十二相有  二種：一者、具足如佛；二者、不具足，如轉輪聖  王、難陀等。般若波羅蜜與布施和合故，能
具足相好如佛；餘人但行布施等，相不具  足。

[0273b26]  問曰：

[0273b26]  云何布施等得三十二相？

[0273b26]  答曰：

[0273b27]  如檀越布施時，受者得色、力等五事益身  故，施者具手足輪相。如「檀波羅蜜」中廣說。  戒、忍等亦如是，各各具三十二相。

[0273b29]  何等是  三十二相？一者、足下安立相，餘如〈讚菩薩品〉  中說。

[0273c02]  問曰：

[0273c02]  以何因緣得足下安立相？

[0273c02]  答  曰：

[0273c03]  佛世世一心堅固持戒，亦不令他敗戒，  以是業因緣，故得是初相。初相者，自於法  中無能動者；若作轉輪聖王，自於國土無  能侵者。

[0273c06]  以如法養護人民及出家沙門等，  以是業因緣故，得千輻輪相，是轉法輪初  相；若作轉輪聖王，得轉輪寶。

[0273c08]  離殺生業  因緣故，得長指相。

[0273c09]  離不與取業因緣故，得  足跟滿相。

[0273c10]  以四攝法攝眾生業因緣故，得  手足縵網相。

[0273c11]  以上妙衣服、飲食、臥具供養  尊長業因緣故，得手足柔軟相。

[0273c12]  修福轉增業  因緣故，得足趺高相、一一孔一毛生相、毛上  向相。

[0273c14]  如法遣使為福和合因緣，及速疾誨  人故，得妙踹相，如伊泥延鹿王。

[0273c15]  如法淨物  布施，不惱受者故，得平立手過膝相、方身  相，如尼拘盧陀樹。

[0273c17]  多修慚愧及斷邪婬，以  房舍、衣服、覆蓋之物用布施故，得陰藏相  如馬王。

[0273c19]  修慈三昧，信淨心多及以好色飲  食、衣服、臥具布施故，得金色相、大光相。

[0273c20]  常  好問義，供給所尊及善人故，得肌皮細軟相。

[0273c22]  如法斷事，不自專執，委以執政故，得上  身如師子相、腋下滿相、肩圓相。

[0273c23]  恭敬尊長、  迎逆侍送故，得身體直廣相。

[0273c24]  布施具足充  滿故，得七處滿相。

[0273c25]  一切捨施無所遺惜故，  得方頰車相。

[0273c26]  離兩舌故，得四十齒相、齒齊  相、齒密相。

[0273c27]  常修行慈、好思惟故，得白牙無  喻相。

[0273c28]  離妄語故，得舌廣薄相。

[0273c28]  美食布施、不  惱受者故，得味中最上味相。

[0273c29]  離惡口故，  得梵聲相。

[0274a01]  善心好眼視眾生故，得眼  睫  紺  青相、眼  睫  如牛王相。

[0274a02]  禮敬所尊及自持戒、  以戒教人故，得肉髻相。

[0274a03]  所應讚歎者而  讚歎故，得眉間白毛相。

[0274a04]  是為用聲聞法三  十二相業因緣。

[0274a05]  摩訶衍中三十二相業因緣  者。

[0274a06]  問曰：

[0274a06]  十方諸佛及三世諸法皆無相相，  今何以故說三十二相？一相尚不實，何況三  十二？

[0274a08]  答曰：

[0274a08]  佛法有二種：一者、世諦，二者、第  一義諦。世諦故，說三十二相；第一義諦故，說  無相。

[0274a10]  有二種道：一者、令眾生修福道，二者、  慧道。福道故，說三十二相；慧道故，說無相。

[0274a12]  為生身故，說三十二相；為法身故，說無相。  佛身，以三十二相、八十隨形好而自莊嚴；法  身，以十力、四無所畏、四無礙智、十八不共法
諸功德莊嚴。

[0274a15]  眾生有二種因緣：一者、福德因  緣，二者、智慧因緣。欲引導福德因緣眾生  故，用三十二相身；欲以智慧因緣引導  眾生故，用法身。

[0274a18]  有二種眾生：一者、知諸法  假名，二者、著名字。為著名眾生故，說無  相；為知諸法假名眾生故，說三十二相。

[0274a21]  問曰：

[0274a21]  是十力、四無所畏功德亦各有別相，  云何說「法身無相」？

[0274a22]  答曰：

[0274a22]  一切無漏法，十六行、  三三昧相  應  故，皆名無相；佛欲令眾生解  故，種種分別說。說一切諸佛法，以空、無相、無
作印故，皆入如、法性、實際；而為見色歡喜  發道心者，現三十二相莊嚴身。

[0274a27]  復次，為一切眾生中顯最勝故，現三十二  相而不破無相法。

[0274a28]  如菩薩初生七日之中，  裹以白  [疊*毛]  ，示諸相師。相師以古聖相書  占之，以答王曰：「我讖記法，若人有三十二
相者，在家當為轉輪聖王，出家當得作佛。  唯此二處，無有三處。」諸相師出已，菩薩寢息。

[0274b04]  復有仙人名阿私陀，白淨飯王言：「我以天  耳聞諸天鬼神說，淨飯王生子，有佛身相，  故來請見！」王大歡喜，此人仙聖，故從遠來，
欲見我子；勅諸侍人：「將太子出！」侍人答  王：「太子小睡。」是時阿私陀言：「聖王常請一  切，施以甘露，不應睡也！」即從坐起，詣太
子所，抱著臂上，上下相之；相已涕零，不  能自勝！王大不悅，問相師曰：「有何不祥，  涕泣如是？」仙人答言：「假使天雨金剛大山，
不能動其一毛，豈有不祥！太子必當作佛；  我今年已晚暮，當生無色天上，不得見佛、  不聞其法故，自悲傷耳！」王言：「諸相師說，不
定一事，若在家者當作轉輪聖王，若出家  者當得作佛。」阿私陀言：「諸相師者以世俗  比知，非天眼知；諸聖相書，又不具足遍知，
於相總觀，不能明審，是故或言：『在家當為  轉輪聖王，出家當為佛。』今太子三十二相，  正滿明徹，甚深淨潔具足，必當作佛，非轉輪  王也！」

[0274b22]  以是故知，三十二相於一切眾生中  最為殊勝。

[0274b23]  言無相法者，為破常、淨、樂相、我  相、男女、生死等相，故如是說。

[0274b24]  以是故，佛法  雖無相相，而現三十二相引導眾生，令知  佛第一，生淨信故，說三十二相無咎。

[0274b26]  問  曰：

[0274b27]  何以故說三十二相，不多不少？

[0274b27]  答曰：

[0274b28]  若說多、若說少，俱當有難。

[0274b28]  復次，佛身丈六，  若說少相，則不周遍，不具莊嚴；若過三十  二相，則復雜亂。譬如嚴身之具雖復富有
珠璣，不可重著瓔珞；是故三十二相不多  不少，正得其中。

[0274c03]  復次，若少不端嚴，則留八  十隨形好處；過則雜亂。

[0274c04]  問曰：

[0274c04]  若須八十隨  形好，何不皆名為「相」而別為「好」？

[0274c05]  答曰：

[0274c05]  相大  嚴身，若說大者，則已攝小。

[0274c06]  復次，相麁而好  細，眾生見佛則見其相，好則難見故。

[0274c07]  又相  者，餘人共得；好者，或共、或不共。

[0274c08]  以是故，「相」、「好」  別說。

[0274c09]  問曰：

[0274c09]  佛畢竟斷眾生相、吾我相，具足空  法相，何以故以相莊嚴，如取相者法？

[0274c10]  答曰：

[0274c11]  若佛但以妙法莊嚴其心，身無相好者，  或有可度眾生，心生輕慢，謂佛身相不具，  不能一心樂受佛法。譬如以不淨器盛諸
美食，人所不喜；如臭皮囊盛諸寶物，取者  不樂。以是故，佛以三十二相莊嚴其身。

[0274c16]  復次，佛常於大眾中作師子吼言：「我於眾  生中，一切功德最為第一！」若佛生身不以  相好莊嚴，或有人言：「身形醜陋，何所能知！」
佛以三十二相、八十隨形好莊嚴其身，眾生  猶有不信，何況不以相好莊嚴！

[0274c20]  復次，佛法  甚深，常寂滅相故，狂愚眾生不信不受，謂  身滅盡，無所一取。以是故，佛以廣長舌、梵
音聲、身放大光，為種種因緣、譬喻說上妙  法；眾生見佛身相威德，又聞音聲，皆歡喜  信樂。

[0274c25]  復次，莊嚴物有內外，禪定、智慧諸功德  等，是內莊嚴；身相威德、持戒具足，是外莊嚴；  佛內外具足。

[0274c27]  復次，佛愍念一切眾生，出興於  世，以智慧等諸功德，饒益利根眾生；身相  莊嚴，饒益鈍根眾生。心莊嚴，開涅槃門；身
莊嚴，開天、人樂門。身莊嚴故，置眾生於三福  處；心莊嚴故，置眾生入三解脫門。身莊嚴  故，拔眾生於三惡道；心莊嚴故，拔眾生於三
界獄。如是等無量利益因緣故，以相好莊  嚴生身。

[0275a06]  【經】

[0275a06]  「欲生菩薩家，欲得鳩摩羅伽地，欲得不  離諸佛，當學般若波羅蜜。」

[0275a07]  【論】

[0275a07]  「菩薩家」者，若  於眾生中發甚深大悲心，是為生菩薩家。  如生王家，無敢輕者，亦不畏飢渴、寒熱等。
入菩薩道中，生菩薩家亦如是，以佛子  故，諸天龍、鬼神，諸聖人等無敢輕者，益加  恭敬；不畏惡道、人天賤處，不畏聲聞、辟支  佛人、外道論師來沮其心。

[0275a13]  復次，菩薩初發意，  一心作願：「從今日不復隨諸惡心，但欲度  脫一切眾生，當得阿耨多羅三藐三菩提。」

[0275a16]  復次，菩薩若能知諸法實相、不生不滅，得無  生法忍；從是以往，常住菩薩道。如前所說  《持心經》中：「我見錠光佛時，得諸法無生忍，
初具足六波羅蜜；自爾之前，都無布施、持戒  等。」

[0275a20]  復次，若菩薩作是念：如恒河沙等劫為  一日一夜，用是日夜，三十日為月，十二月  為歲；如是歲數過百千萬億劫，乃有一佛，
於是佛所，供養、持戒、集諸功德；如是恒河  沙等諸佛，然後受記作佛。菩薩心不懈怠，  不沒不厭，悉皆樂行。

[0275a25]  復次，菩薩於諸邪定  五逆眾生及斷善根人中而生慈悲，令入  正道，不求恩報。

[0275a27]  復次，菩薩初發心以來，不  為諸煩惱所覆、所壞。

[0275a28]  復次，菩薩雖觀諸法  實相，於諸觀心亦不生著。

[0275a29]  復次，菩薩自然  口常實言，乃至夢中亦不妄語。

[0275b01]  復次，菩薩有  所見色皆是佛色，念佛三昧力故，於色亦  不著。

[0275b03]  復次，菩薩見一切眾生流轉生死苦中、  一切樂中，心亦不著，但作願言：「我及眾生，  何時當度？」

[0275b05]  復次，菩薩於一切珍寶心不生  著，唯樂三寶。

[0275b06]  復次，菩薩常斷婬欲，乃至  不生念想，況有實事！

[0275b07]  復次，眾生眼見菩薩  者，即得慈三昧。

[0275b08]  復次，菩薩能令一切法悉  為佛法，無有聲聞、辟支佛法、凡夫之法種種  差別。

[0275b10]  復次，菩薩分別一切法，於一切法中，  亦不生法相，亦不生非法相。

[0275b11]  如是等無量  因緣，是名「生菩薩家」。

[0275b12]  問曰：

[0275b12]  從發心已來，已  生菩薩家，今云何「欲生菩薩家，當學般若  波羅蜜」？

[0275b14]  答曰：

[0275b14]  有二種菩薩家：有退轉家、不退  轉家，名字家、實家，淨家、雜家，有信堅固家、不  堅固家。為不退轉家乃至信堅固家，欲得
如是等家故言：「欲生菩薩家，當學般若波羅  蜜。」

[0275b18]  「欲得鳩摩羅伽地」者，或有菩薩從初發  心斷婬欲，乃至阿耨多羅三藐三菩提，常  行菩薩道，是名鳩摩羅伽地。

[0275b20]  復次，或有菩  薩作願：世世童男，出家行道，不受世間愛  欲，是名為鳩摩羅伽地。

[0275b22]  復次，又如王子名  鳩摩羅伽，佛為法王。菩薩入法正位，乃至  十地故，悉名王子，皆任為佛。如文殊師
利，十力、四無所畏等悉具佛事故，住鳩摩  羅伽地，廣度眾生。

[0275b26]  復次，又如童子過四歲  以上，未滿二十，名為鳩摩羅伽。若菩薩  初生菩薩家者，如嬰兒；得無生法忍，乃至
十住地，離諸惡事，名為鳩摩羅伽地。

[0275b29]  欲得  如是地，當學般若波羅蜜。

[0275c01]  「常欲不離諸佛」  者，菩薩世世所生，常值諸佛。

[0275c02]  問曰：

[0275c02]  菩薩當  化眾生，何故常欲值佛？

[0275c03]  答曰：

[0275c03]  有菩薩未  入菩薩位、未得阿鞞跋致受記別故，若  遠離諸佛，便壞諸善根，沒在煩惱，自不能  度，安能度人！如人乘船，中流壞敗，欲度他
人，反自沒水；又如少湯投大氷池，雖消  少處，反更成氷。

[0275c08]  菩薩未入法位，若遠離諸  佛，以少功德、無方便力，欲化眾生，雖少  利益，反更墜落！以是故，新學菩薩不應  遠離諸佛。

[0275c11]  問曰：

[0275c11]  若爾者，何以不說「不離聲  聞，辟支佛」？聲聞、辟支佛亦能利益菩薩。

[0275c12]  答曰：

[0275c13]  菩薩大心，聲聞、辟支佛雖有涅槃利益，無  一切智故，不能教導菩薩；諸佛一切種智  故，能教導菩薩。如象沒泥，非象不能
出；菩薩亦如是，若入非道中，唯佛能救，同  大道故。以是故說菩薩常欲不離諸佛。

[0275c17]  復  次，菩薩作是念：「我未得佛眼故，如盲無異，  若不為佛所引導，則無所趣，錯入餘道；  設聞佛法，異處行者，未知教化時節、行法多
少。」

[0275c21]  復次，菩薩見佛得種種利益，或眼見  心清淨，若聞所說，心則樂法，得大智慧，隨  法修行，而得解脫。如是等值佛無量利益，
豈不一心求欲見佛！譬如嬰兒不應離  母，又如行道不離糧食，如大熱時不離  涼風冷水，如大寒時不欲離火，如度深  水不應離船，譬如病人不離良醫；菩薩
不離諸佛，過於上事。何以故？父母、親屬、知  識、人、天王等皆不能如佛利益；佛利益  諸菩薩，離諸苦處，住世尊之地。

[0276a01]  以是因緣  故，菩薩常不離佛。

[0276a02]  問曰：

[0276a02]  有為之法，欺誑不  真，皆不可信；云何得如願不離諸佛？

[0276a03]  答  曰：

[0276a04]  福德、智慧具足故，乃應得佛，何況不  離諸佛！以眾生有無量劫罪因緣故，不  得如願；雖行福德而智慧薄少，雖行智
慧而福德薄少，故所願不成。菩薩求佛道  故，要行二忍：生忍、法忍。行生忍故，一切眾  生中發慈悲心，滅無量劫罪，得無量福德；
行法忍故，破諸法無明，得無量智慧。二行  和合故，何願不得！以是故，菩薩世世常不  離諸佛。

[0276a12]  復次，菩薩常愛樂念佛故，捨身受  身，恒得值佛。譬如眾生習欲心重，受婬鳥  身，所謂孔雀、鴛鴦等；習瞋恚偏多，生毒虫
中，所謂惡龍、羅剎、蜈蚣、毒蛇等。是菩薩心，  不貴轉輪聖王、人天福樂，但念諸佛，是故  隨心所重而受身形。

[0276a17]  復次，菩薩常善修念  佛三昧因緣故，所生常值諸佛。如《般舟三  昧》中說：「菩薩入是三昧，即見阿彌陀佛；
便問其佛：『何業因緣故，得生彼國？』佛即答  言：『善男子！以常修念佛三昧，憶念不廢故，  得生我國。』」

[0276a22]  問曰：

[0276a22]  何者是念佛三昧得生彼  國？

[0276a23]  答曰：

[0276a23]  念佛者，念佛三十二相、八十隨形好、  金色身，身出光明遍滿十方，如融閻浮檀  金，其色明淨；又如須彌山王在大海中，日
光照時，其色發明。行者是時都無餘色想，所  謂山、地、樹木等；但見虛空中諸佛身相，如真  琉璃中赤金外現。亦如比丘入不淨觀，但
見身體膖脹爛壞，乃至但見骨人；是骨人  無有作者，亦無來去，以憶想故見。

[0276b01]  菩薩摩  訶薩入念佛三昧，悉見諸佛，亦復如是；以  攝心故，心清淨故。譬如  有  人莊嚴其身，照淨
水鏡，無不悉見；此水鏡中亦無形相，以明  淨故，見其身像。諸法從本以來，常自清淨，  菩薩以善修淨心，隨意悉見諸佛，問其所  疑，佛答所問。

[0276b07]  聞佛所說，心大歡喜；從三昧  起，作是念言：「佛從何所來？我身亦不去。」即  時便知：「諸佛無所從來，我亦無所去。」復作
是念：「三界所有，皆心所作。」何以故？隨心所  念，悉皆得見。以心見佛，以心作佛；心即是  佛，心即我身；心不自知，亦不自見。

[0276b12]  若取心  相，悉皆無智，心亦虛誑，皆從無明出。因是  心相，即入諸法實相，所謂常空。

[0276b14]  得如是三  昧、智慧已，二行力故，隨意所願，不離諸佛；  如金翅鳥王，二翅具足故，於虛空中自在
所至。菩薩得是三昧、智慧力故，或今身隨  意供養諸佛，命終亦復值遇諸佛。

[0276b18]  以是故  說：「菩薩常不離諸佛者，當學般若波羅蜜。」

大智度論卷第二十九

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
