大智度論釋發趣品第二十  (卷四十九)
龍樹菩薩造

後秦龜茲國三藏鳩摩羅什譯

[0409c23]  【經】

[0409c23]  佛告須菩提：「汝問：『云何菩薩摩訶薩大  乘發趣？』若菩薩摩訶薩行六波羅蜜時，從一  地至一地，是名菩薩摩訶薩大乘發趣。」

[0409c25]  須菩  提白佛言：「世尊！云何菩薩摩訶薩從一地至  一地？」

[0409c27]  佛言：「菩薩摩訶薩知一切法無來去相，  亦無有法若來若去，若至若不至，諸法相不  滅故。菩薩摩訶薩於諸地不念、不思惟而修
治地業，亦不見地。何等菩薩摩訶薩治地業？  菩薩摩訶薩住初地時，行十事：一者、深心堅  固，是不可得故；二者、於一切眾生中等心，
眾生不可得故；三者、布施，與人、受人不可  得故；四者、親近善知識，亦不自高；五者、求  法，一切法不可得故；六者、常出家，家不可得
故；七者、愛樂佛身，相好不可得故；八者、演出  法教，諸法分別不可得故；九者、破憍慢法，  生慧不可得故；十者、實語，諸語不可得故。菩
薩摩訶薩如是初地中住，修治十事治地業。

[0410a11]  「復次，須菩提！菩薩摩訶薩住二地中，常念八  法。何等八？一者、戒清淨，二者、知恩報恩，三者、
住忍辱，四者、受歡喜，五者、不捨一切眾生，  六者、入大悲心，七者、信師恭敬諮受，八者、勤  求諸波羅蜜。須菩提！是名菩薩摩訶薩住二  地中，應滿足八法。

[0410a16]  「復次，須菩提！菩薩摩訶薩  住三地中行五法。何等五？一者、多學問無厭  足，二者、淨法施亦不自高，三者、莊嚴佛國土
亦不自高，四者、受世間無量勤苦不以為厭，  五者、住慚愧處。須菩提！是名菩薩摩訶薩住  三地中應滿足五法。

[0410a21]  「復次，須菩提！菩薩摩訶  薩住四地中應受行不捨十法。何等十？一者、  不捨阿練若住處，二者、少欲，三者、知足，四
者、不捨頭陀功德，五者、不捨戒，六者、穢  惡諸欲，七者、厭世間心，八者、捨一切所  有，九者、心不沒，十者、不惜一切物。須菩提！
是名菩薩摩訶薩住第四地中不捨十法。

[0410a27]  「復  次，須菩提！菩薩摩訶薩住五地中遠離十二  法。何等十二？一者、遠離親白衣，二者、遠離比
丘尼，三者、遠離慳惜他家，四者、遠離無益談  處，五者、遠離瞋恚，六者、遠離自大，七者、遠  離蔑人，八者、遠離十不善道，九者、遠離大慢，
十者、遠離自用，十一者、遠離顛倒，十二者、遠  離婬、怒、癡。須菩提！是為菩薩摩訶薩住五  地中遠離十二事。

[0410b06]  「復次，須菩提！菩薩摩訶薩  住六地中當具足六法。何等六？所謂六波羅  蜜。復有六法所不應為。何等六？一者、不作聲
聞、辟支佛意，二者、布施不應生憂心，三者、見  有所索心不沒，四者、所有物布施，五者、布施  之後心不悔，六者、不疑深法。須菩提！是名菩
薩摩訶薩住六地中應滿具六法，遠離六法。

[0410b13]  「復次，須菩提！菩薩摩訶薩住七地中二十法  所不應著。何等二十？一者、不著我，二者、不著  眾生，三者、不著壽命，四者、不著眾數乃至知
者見者，五者、不著斷見，六者、不著常見，七者、  不應作相，八者、不應作因見，九者、不著名  色，十者、不著五眾，十一者、不著十八界，十
二者、不著十二入，十三者、不著三界，十四者、  不作著處，十五者、不作所期處，十六者、不作  依處，十七者、不著依佛見，十八者、不著依法
見，十九者、不著依僧見，二十者、不著依戒見。  是二十法所不應著。

[0410b23]  「復有二十法應具足滿。  何等二十？一者、具足空，二者、無相證，三者、知  無作；四者、三分清淨；五者、一切眾生中具足
慈悲智；六者、不念一切眾生；七者、一切法等  觀，是中亦不著；八者、知諸法實相，是事  亦不念；九者、無生法忍，十者、無生智；十一
者、說諸法一相；十二者、破分別相；十三者、轉  憶想；十四者、轉見；十五者、轉煩惱；十六者、等  定慧地；十七者、調意；十八者、心寂滅；十九者、
無礙智；二十者、不染愛。須菩提！是名菩薩摩  訶薩住七地中應具足二十法。

[0410c05]  「復次，須菩提！菩薩摩訶薩住八地中應具足  五法。何等五？順入眾生心；遊戲諸神通；觀  諸佛國；如所見佛國，自莊嚴其國；如實觀佛
身，自莊嚴佛身；是名五法具足滿。

[0410c08]  「復次，須菩  提！菩薩摩訶薩住八地中復具足五法。何等  五？知上下諸根，淨佛世界，入如幻三昧，常
入三昧，隨眾生所應善根受身。須菩提！是為  菩薩摩訶薩住八地中具足五法。

[0410c12]  「復次，須菩  提！菩薩摩訶薩住九地中應具足十二法。何  等十二？受無邊世界所度之分，菩薩得如是
願，知諸天龍、夜叉、犍闥婆語而為說法，處  胎成就，家成就，所生成就，姓成就，眷屬成就，  出生成就，出家成就，莊嚴佛樹成就，一切諸
善功德成滿具足。須菩提！是名菩薩摩訶薩  住九地中應具足十二法。

[0410c19]  「須菩提！十地菩薩  當知如佛。」

[0410c20]  爾時，慧命須菩提白佛言：「世尊！云  何菩薩摩訶薩深心治地業？」

[0410c21]  佛言：「菩薩摩訶  薩應薩婆若心，集諸善根，是名菩薩摩訶薩  深心治地業。」

[0410c23]  「云何菩薩於一切眾生中等心？」

[0410c24]  佛言：「若菩薩摩訶薩應薩婆若心，生四無量  心，所謂慈、悲、喜、捨。是名於一切眾生中等心。」

[0410c26]  「云何菩薩修布施？」

[0410c26]  佛言：「菩薩施與一切眾生  無所分別，是名修布施。」

[0410c27]  「云何菩薩親近善知  識？」

[0410c28]  佛言：「能教入薩婆若中住，如是善知識，親  近、諮受、恭敬、供養，是名親近善知識。」

[0410c29]  「云何菩  薩求法？」

[0411a01]  佛言：「若菩薩應薩婆若心求法，不墮  聲聞、辟支佛地，是名求法。」

[0411a02]  「云何菩薩常出家  治地業？」

[0411a03]  佛言：「菩薩世世不雜心，佛法中出  家，無能障礙者，是名常出家治地業。」

[0411a04]  「云何菩  薩愛樂佛身治地業？」

[0411a05]  佛言：「若菩薩見佛身相，  乃至阿耨多羅三藐三菩提，終不離念佛，是  名愛樂佛身治地業。」

[0411a07]  「云何菩薩演出法教治  地業？」

[0411a08]  佛言：「菩薩，若佛現在、若佛滅度後，為  眾生說法，初、中、後善，妙義好語，淨潔純具，所  謂修妬路乃至優婆提舍，是名演出法教
治地業。」

[0411a11]  「云何菩薩破於憍慢治地業？」

[0411a11]  佛言：「菩  薩破是憍慢故，終不生下賤家，是名破於  憍慢治地業。」

[0411a13]  「云何菩薩實語治地業？」

[0411a13]  佛言：「菩  薩如所說，隨說行，是名實語治地業。

[0411a14]  「是為菩  薩摩訶薩住初地中，修行十事治地業。」

[0411a16]  【論】

[0411a16]  釋曰：

[0411a16]  須菩提上問「摩訶衍」，佛種種答「摩  訶衍相」；上又問「發趣大乘」者，今答「發趣大  乘相」。菩薩摩訶薩乘是乘，知一切法從本
已來不來不去、無動無發，法性常住故；又以  大悲心故、精進波羅蜜故、方便力故，還修  諸善法；更求勝地而不取地相，亦不見此  地。

[0411a22]  問曰：

[0411a22]  應答「發趣大乘」，何以說「發趣地」？

[0411a22]  答  曰：

[0411a23]  大乘即是地。地有十分，從初地至二地，  是名「發趣」；譬如乘馬趣象，捨馬乘象，乘象  趣龍，捨象乘龍。

[0411a25]  問曰：

[0411a25]  此中是何等十地？

[0411a25]  答  曰：

[0411a26]  地有二種：一者、但菩薩地，二者、共地。共地  者，所謂乾慧地乃至佛地。但菩薩地者，歡喜
地、離垢地、有光地、增曜地、難勝地、現在地、深  入地、不動地、善根地、法雲地。此地相，如《十地  經》中廣說。

[0411b01]  入初地菩薩應行十法：深心乃  至實語。

[0411b02]  須菩提雖知，為斷眾生疑故，問世  尊：「云何是深心？」佛答：「應薩婆若心，集諸善  根。」

[0411b04]  「薩婆若心」者，菩薩摩訶薩初發阿耨多羅  三藐三菩提意，作是願：「我於未來世當作  佛！」是阿耨多羅三藐三菩提意，即是應薩婆
若心。「應」者，繫心願我當作佛。若菩薩利根，  大集福德，諸煩惱薄，過去罪業少，發意即得  深心。「深心」者，深樂佛道，世世於世間心
薄。是名「應薩婆若心」。所作一切功德，若布施、  若持戒、若修定等，不求今世後世福樂、壽命、  安隱，但為薩婆若。譬如慳貪人無因緣，乃
至一錢不施，貪惜積聚，但望增長；菩薩亦如  是，福德若多若少，不向餘事，但愛惜積集，  向薩婆若。

[0411b15]  問曰：

[0411b15]  是菩薩未知薩婆若，不得  其味，云何能得深心？

[0411b16]  答曰：

[0411b16]  我先已說：此人  若利根，諸煩惱薄，福德純厚，不樂世間，雖  未聞讚歎大乘，猶不樂世間，何況已聞！  如摩訶迦葉，娶金色女為妻，心不愛
樂，棄捨出家。又如耶舍長者子，中夜見眾  婇女皆如死狀，捨直十萬兩金寶屐  於水岸邊，直渡趣佛。如是等諸貴人、國王，  厭捨五欲者無數，何況菩薩聞說佛道種種
功德因緣，而不即時發心深入！如後〈薩陀波  崙品〉中，長者女聞讚歎佛功德，即時捨家，  詣曇無竭所。

[0411b26]  復次，信等五根成就純熟故，能  得是深心。譬如小兒，眼等五情根未成就  故，不別五塵，不識好醜；信等五根未成
就，亦復如是，不識善惡，不知縛解，愛樂  五欲，沒於邪見。信等五根成就者，乃能識  別善惡。十善道、聲聞法猶尚愛樂，況無上道
而不深念！初發無上道心，已於世間最上，  何況成就！

[0411c04]  復次，菩薩始得般若波羅蜜氣味  故，能生深心。如人閉在幽闇，微隙見光，心  則踊躍，作是念言：「眾人獨得見如是光
明！」欣悅愛樂，即生深心，念是光明，方便求  出！菩薩亦如是，宿業因緣故，閉在十二入  無明黑闇獄中，所有知見，皆是虛妄；聞般若
波羅蜜，少得氣味，深念薩婆若：「我當云何  於此六情獄得出，如諸佛聖人？」

[0411c11]  復次，發阿  耨多羅三藐三菩提心，隨願所行，以是故  生深心。

[0411c13]  「深心」者，一切諸法中愛，無如愛薩  婆若；一切眾生中愛，無如愛佛。又深入悲  心，利益眾生。如是等名深心相，初地菩薩  應常行是心。

[0411c16]  「於一切眾生等心」者，菩薩得  是深心已，等心於一切眾生。眾生常情，愛  其所親，惡其所憎；菩薩得深心故，怨親平  等，視之無二。

[0411c19]  此中佛自說：「等心者，四無量  心是。」菩薩見眾生受樂，則生慈、喜心，作是  願：「我當令一切眾生皆得佛樂！」若見眾生
受苦，則生悲心愍之，作是願：「我當拔一切  眾生苦！」若見不苦不樂眾生，則生捨心，作  是願：「我當令眾生捨愛憎心！」四無量心餘  義，如先說。

[0411c25]  「捨心」者，捨有二種：一者、捨財行  施，二者、捨結得道。此以除慳為捨，與第  二捨結作因緣；至七地中乃能捨結。

[0411c27]  問  曰：

[0411c28]  捨相有種種：內外、輕重，財施、法施，世間、出  世間等，佛何以故但說無分別憶想出世間  施？

[0412a01]  答曰：

[0412a01]  布施雖有種種相，但說大者不取  相。

[0412a02]  復次，佛於一切法不著，亦以此教菩  薩布施，令如佛法不著。此中應廣說無  分別布施；餘布施相，處處已種種說。

[0412a04]  「近善知  識」義，如先說。

[0412a05]  「求法」者，「法」有三種：一者、諸法  中無上，所謂涅槃；二者、得涅槃方便——八聖道；  三者、一切善語、實語助八聖道者，所謂八萬
四千法眾，十二部經，四藏——所謂阿含、阿毘曇、  毘尼、雜藏，《摩訶般若波羅蜜》等諸摩訶衍經，  皆名為「法」。

[0412a10]  此中「求法」者，書寫、誦讀、正憶念，  如是等，治眾生心病故，集諸法藥，不惜身  命。

[0412a12]  如釋迦文佛，本為菩薩時，名曰樂法。  時世無佛，不聞善語，四方求法，精勤不懈，  了不能得。爾時，魔變作婆羅門而語之言：
「我有佛所說一偈，汝能以皮為紙，以骨為  筆，以血為墨，書寫此偈，當以與汝！」樂法  即時自念：「我世世喪身無數，不得是利。」即
自剝皮曝之令乾，欲書其偈，魔便滅身。是  時，佛知其至心，即從下方踊出，為說深法，  即得無生法忍。

[0412a20]  又如薩陀波崙苦行求法。  如釋迦文菩薩，五百釘釘身，為求法故。又  如金堅王割身五百處為燈炷；投巖、入
火。如是等種種苦行難行，為眾生求法。

[0412a23]  復  次，佛自說求法相：「為薩婆若，不墮聲聞、辟  支佛地。」

[0412a25]  「常出家」者，菩薩知在家有種種罪  因緣：「我若在家，自不能得行清淨行，何能  令人得諸淨行？若隨在家法，則有鞭杖等
苦惱眾生；若隨善法行，則破居家法。」籌量  二事：「我今不出家者，死時俱亦當捨；今自  遠離，福德為大！」

[0412b01]  復次，菩薩作是念：「一切國王  及諸貴人力勢如天，求樂未已，死強奪之。  我今為眾生故捨家，持清淨戒，求佛道，
具足尸羅波羅蜜因緣。」

[0412b04]  此中佛自說：「菩薩世  世不雜心出家。」「不雜心」者，不於九十六種  道中出家，但於佛道中出家。所以者何？佛
道中有二種正見：世間正見、出世間正見故。

[0412b08]  「愛樂佛身」者，聞種種讚佛功德：十力、四無所  畏、大慈大悲、一切智慧；又見佛身三十二相、  八十種隨形好，放大光明，天人供養，無有
厭足。自知：「我當來世，亦當如是。」假令無得  佛因緣，猶尚愛樂，何況當得而不愛樂！得  是深心愛樂佛故，世世常得值佛。

[0412b13]  「演出  法教」者，菩薩如上求法已，為眾生演說。

[0412b14]  菩  薩在家者，多以財施；出家者，愛佛情重，常以  法施。若佛在世、若不在世，善住持戒，不求  名利，等心一切眾生而為說法。

[0412b17]  讚歎檀義  故，名為「初善」；分別讚歎持戒，名為「中善」；是  二法果報，若生諸佛國、若作大天，名為「後  善」。

[0412b20]  復次，見三界、五受眾身多苦惱，則生厭  離心，名為「初善」；棄捨居家，為身離故，名為  「中善」；為心離煩惱故，名為「後善」。

[0412b22]  解說聲  聞乘，名為「初善」；說辟支佛乘，名為「中善」；宣  暢大乘，名為「後善」。

[0412b24]  「妙義好語」者，三種語：雖  復辭妙而義味淺薄，雖義理深妙而辭不  具足，以是故說「妙義好語」。

[0412b26]  離三毒垢故，但  說正法，不雜非法，是名「清淨」。

[0412b27]  八聖道分、六  波羅蜜備故，名為「具足」。

[0412b28]  修多羅十二部經，如  先說。

[0412b29]  「破憍慢」者，是菩薩出家、持戒、說法、能  斷眾疑，或時自恃而生憍慢；是時應作  是念：「我剃頭著染衣，持鉢乞食，此是破憍
慢法，我云何於中生憍慢？」又此憍慢在人  心中則覆沒功德，人所不愛，惡聲流布；後  身常生弊惡畜生中，若生人中卑鄙下賤——
知是憍慢有如是無量過罪。破是憍慢，為  求阿耨多羅三藐三菩提故；如人求財，猶  尚謙遜下意，何況求無上道！以破憍慢故，  常生尊貴，終不在下賤家生。

[0412c09]  「實語」者，是諸  善之本，生天因緣，人所信受。行是實語者，  不假布施、持戒、學問，但修實語，得無量  福。實語者，如說隨行。

[0412c12]  問曰：

[0412c12]  口業有四種，  何以但說實語？

[0412c13]  答曰：

[0412c13]  佛法中貴實故，說實  餘皆攝；四諦實故，得涅槃。

[0412c14]  復次，菩薩與眾  生共事，惡口、綺語、兩舌，或時有；妄語罪重  故，初地應捨。是菩薩行初地，未能具足行
此四業故，但說實語；第二地中則能具足。

[0412c17]  問  曰：

[0412c18]  初地中何以但說十事？

[0412c18]  答曰：

[0412c18]  佛為法王，  諸法中得自在，知是十法，能成初地；譬如  良醫，善知藥草種數，若五、若十，足能破病，  是中不應難其多少。  (初地竟)

[0412c22]  【經】

[0412c22]  「云何菩薩戒清淨？」

[0412c22]  「若菩薩摩訶薩不念  聲聞、辟支佛心，及諸破戒障佛道法，是名戒  清淨。」

[0412c24]  「云何菩薩知恩報恩？」

[0412c24]  「若菩薩摩訶薩行  菩薩道，乃至小恩尚不忘，何況多！是名知  恩報恩。」

[0412c26]  「云何菩薩住忍辱力？」

[0412c26]  「若菩薩於一切  眾生無瞋無惱，是名住忍辱力。」

[0412c27]  「云何菩薩受  歡喜？」

[0412c28]  「所謂成就眾生，以此為喜，是名受歡喜。」

[0412c29]  「云何菩薩不捨一切眾生？」

[0412c29]  「若菩薩念欲救一  切眾生故，是名不捨一切眾生。」

[0413a01]  「云何菩薩入  大悲心？」

[0413a02]  「若菩薩如是念：『我為一一眾生故，如  恒河沙等劫地獄中受勤苦，乃至是人得佛  道、入涅槃。』如是名為為一切十方眾生忍苦，
是名入大悲心。」

[0413a05]  「云何菩薩信師恭敬諮受？」

[0413a05]  「若  菩薩於諸師如世尊想，是名信師恭敬諮受。」

[0413a07]  「云何菩薩勤求諸波羅蜜？」

[0413a07]  「若菩薩一心求諸  波羅蜜無異事，是名勤求諸波羅蜜。

[0413a08]  「是為菩  薩摩訶薩住二地中滿足八法。」

[0413a09]  「云何菩薩摩  訶薩多學問無厭足？」

[0413a10]  「諸佛所說法，若是此  間世界，若十方世界諸佛所說，盡欲聞持，是  名多學問無厭足。」

[0413a12]  「云何菩薩淨法施？」

[0413a12]  「有所  法施，乃至不求阿耨多羅三藐三菩提，何況  餘事！是名不求名利法施。」

[0413a14]  「云何菩薩淨佛世  界？」

[0413a15]  「以諸善根迴向淨佛世界，是名淨佛世  界。」

[0413a16]  「云何菩薩受世間無量勤苦不以為厭？」

[0413a16]  「諸  善根備具故，能成就眾生亦莊嚴佛界，乃至  具足薩婆若，終不疲厭，是名受無量勤苦不  以為厭。」

[0413a19]  「云何菩薩住慚愧處？」

[0413a19]  「恥諸聲聞、辟支  佛意，是名住慚愧處。

[0413a20]  「是為菩薩摩訶薩住三  地中滿足五法。」

[0413a21]  「云何菩薩不捨阿蘭若住處？」

[0413a22]  「能過聲聞、辟支佛地，是名不捨阿蘭若住處。」

[0413a23]  「云何菩薩少欲？」

[0413a23]  「乃至阿耨多羅三藐三菩提  尚不欲，何況餘欲！是名少欲。」

[0413a24]  「云何菩薩知足？」

[0413a25]  「得一切種智，是名知足。」

[0413a25]  「云何菩薩不捨頭陀  功德？」

[0413a26]  「觀諸深法忍，是名不捨頭陀功德。」

[0413a26]  「云何  菩薩不捨戒？」

[0413a27]  「不取戒相，是名不捨戒。」

[0413a27]  「云何菩  薩穢惡諸欲？」

[0413a28]  「欲心不生故，是名穢惡諸欲。」

[0413a29]  「云何菩薩厭世間心？」

[0413a29]  「知一切法不作故，是名  厭世間心。」

[0413b01]  「云何菩薩捨一切所有？」

[0413b01]  「不惜內外  諸法故，是名捨一切所有。」

[0413b02]  「云何菩薩心不沒？」

[0413b03]  「二種識處心不生故，是名心不沒。」

[0413b03]  「云何菩薩  不惜一切物？」

[0413b04]  「於一切物不著不念，是名不惜  一切物。

[0413b05]  「是為菩薩於四地中不捨十法。」

[0413b05]  「云何  菩薩遠離親白衣？」

[0413b06]  「菩薩出家所生，從一佛界  至一佛界，常出家、剃頭、著染衣，是名遠離親  白衣。」

[0413b08]  「云何菩薩遠離比丘尼？」

[0413b08]  「不共比丘尼住，  乃至彈指頃亦不生念，是名遠離比丘尼。」

[0413b09]  「云  何菩薩遠離慳惜他家？」

[0413b10]  「菩薩如是思惟：我應  安樂眾生，他今助我安樂，云何生慳？是名遠  離慳惜他家。」

[0413b12]  「云何菩薩遠離無益談處？」

[0413b12]  「若有  談處，或生聲聞、辟支佛心，我當遠離，是名遠  離無益談處。」

[0413b14]  「云何菩薩遠離瞋恚？」

[0413b14]  「不令瞋心、  惱心、鬪心得入，是名遠離瞋恚。」

[0413b15]  「云何菩薩遠  離自大？」

[0413b16]  「所謂不見內法故，是名遠離自大。」

[0413b16]  「云  何菩薩遠離蔑人？」

[0413b17]  「所謂不見外法故，是名遠  離蔑人。」

[0413b18]  「云何菩薩遠離十不善道？」

[0413b18]  「是十不善  道能障八聖道，何況阿耨多羅三藐三菩提！  是名遠離十不善道。」

[0413b20]  「云何菩薩遠離大慢？」

[0413b20]  「是  菩薩不見法可作大慢者，是名遠離大慢。」

[0413b21]  「云  何菩薩遠離自用？」

[0413b22]  「是菩薩不見是法可自用  者，是名遠離自用。」

[0413b23]  「云何菩薩遠離顛倒？」

[0413b23]  「顛倒  處不可得故，是名遠離顛倒。」

[0413b24]  「云何菩薩遠離  婬、怒、癡？」

[0413b25]  「婬、怒、癡處不可見故，是名遠離婬、怒、  癡處。

[0413b26]  「是為菩薩住五地中遠離十二法。」

[0413b26]  「云何  菩薩住六地中具足六法？」

[0413b27]  「所謂六波羅蜜。諸  佛及聲聞、辟支佛，住六波羅蜜中，能度彼岸，  是名具足六法。」

[0413b29]  「云何菩薩不作聲聞、辟支佛  意？」

[0413c01]  「作是念：聲聞、辟支佛意，非阿耨多羅三  藐三菩提道。」

[0413c02]  「云何菩薩布施不生憂心？」

[0413c02]  「作是  念：此非阿耨多羅三藐三菩提道。」

[0413c03]  「云何菩薩  見有所索心不沒？」

[0413c04]  「作是念：此非阿耨多羅三  藐三菩提道。」

[0413c05]  「云何菩薩所有物布施？」

[0413c05]  「菩薩初  發心時布施，不言是可與是不可與。」

[0413c06]  「云何菩  薩布施之後心不悔？」

[0413c07]  「慈悲力故。」

[0413c07]  「云何菩薩不  疑深法？」

[0413c08]  「信功德力故。

[0413c08]  「是為菩薩住六地中遠  離六法。」

[0413c10]  【論】

[0413c10]  者言：

[0413c10]  「戒清淨」者，初地中多行布施，次  知持戒勝於布施。所以者何？持戒則攝一  切眾生，布施則不能普周一切。持戒遍滿
無量——如不殺生戒，則施一切眾生命；如眾  生無量無邊，福德亦無量無邊。略說諸能破  佛道事，此中皆名破戒；離是破戒垢，皆名
清淨。乃至聲聞，辟支佛心，尚是戒垢，何況餘  惡！

[0413c17]  「知恩報恩」者，有人言：「我宿世福德因緣  應得。」或言：「我自然尊貴，汝有何恩？」墮是邪
見，是故佛說：「菩薩當知恩！」眾生雖有宿世  樂因，今世事不和合，則無由得樂。譬如穀  種在地，無雨則不生；不可以地能生穀故，
言雨無恩。雖所受之物是宿世所種；供奉  之人，敬愛好心，豈非恩分？

[0413c23]  復次，知恩者，是大  悲之本，開善業初門，人所愛敬，名譽遠聞，  死則生天，終成佛道。不知恩人，甚於畜生！

[0413c26]  如《佛說本生經》：有人入山伐木，迷惑失  道，時值暴雨，日暮飢寒，惡虫毒獸，欲來侵  害。是人入一石窟，窟中有一大熊，見之
恐怖而出。熊語之言：「汝勿恐怖！此舍溫煖，  可於中宿。」時連雨七日，常以甘果美水，供  給此人。七日雨止，熊將此人示其道逕。熊
語人言：「我是罪身，多有怨家，若有問者，莫  言見我！」人答言：「爾！」此人前行，見諸獵者。獵  者問言：「汝從何來？見有眾獸不？」答言：「我
見一大熊，此熊於我有恩，不得示汝！」獵者  言：「汝是人，當以人類相親，何以惜熊？今  一失道，何時復來？汝示我者，與汝多分！」此
人心變，即將獵者示熊處所。獵者殺熊，即  以多分與之。此人展手取肉，二肘俱墮。  獵者言：「汝有何罪？」答言：「是熊看我，如父
視子，我今背恩，將是此罪！」獵者恐怖，不敢  食肉，持施眾僧。爾時，上座六通阿羅漢語  諸下座：「此是菩薩，未來世當得作佛，莫
食此肉！」即時起塔供養。王聞此事，勅下國  內，不知恩人，無令住此！又以種種因緣  讚知恩者，知  恩  之義，遍閻浮提，人皆信行。

[0414a18]  復次，菩薩作是念：「若人有惡事於我，我猶  尚應度，何況於我有恩！」

[0414a19]  「住忍辱力」者，如忍  波羅蜜中廣說。

[0414a20]  問曰：

[0414a20]  種種因緣是忍辱相，此  中何以但說「不瞋不惱」？

[0414a21]  答曰：

[0414a21]  此是忍辱體，先  起瞋心，然後身口惱他。是菩薩初行故，但  說眾生忍，不說法忍。

[0414a23]  「受歡喜」者，菩薩見  是持戒故，身口清淨；知恩忍辱故，心清淨；  三業清淨故，則自然生歡喜。譬如人香湯沐
浴，著好新衣，瓔珞莊嚴，鏡中自觀，心生歡喜；  菩薩亦如是，得是善法自莊嚴：「戒是禪定、  智慧根本，我今得是淨戒，無量無邊福德
皆應易得。」以是自喜。菩薩住是戒忍中，教  化眾生，令得生他方佛前及生天上人中  受樂；或令得聲聞、辟支佛乘、佛乘者。觀眾
生樂著，如長者觀小兒共戲，亦與之同戲，  更以少異物與之，令捨前所好；菩薩亦如  是，教化眾生，令得人天福樂；漸漸誘進，令  得三乘。以是故言「受歡喜樂」。

[0414b06]  「不捨一切眾  生」者，善修集大悲心，誓度眾生故，發心牢  固故，不為諸佛賢聖所輕笑故，恐負一切
眾生故不捨；譬如先許人物，後若不與，則  是虛妄罪人！以是因緣故，不捨眾生。

[0414b10]  「入大  悲心」者，如先說。此中佛自說：「本願大心為  眾生故，所謂為一一人故，於無量劫代受  地獄苦，乃至令是人集行功德作佛，入無
餘涅槃。」

[0414b14]  問曰：

[0414b14]  無有代受罪者，何以作是  願？

[0414b15]  答曰：

[0414b15]  是菩薩弘大之心，深愛眾生，若有  代理，必代不疑。

[0414b16]  復次，菩薩見人間有天  祠用人肉血五藏祀羅剎鬼，有人代者則  聽。菩薩作是念：「地獄中若當有如是代理，
我必當代！」眾人聞菩薩大心如是，則貴敬  尊重之。所以者何？是菩薩深念眾生踰於  慈母故。

[0414b21]  「信師恭敬諮受」者，菩薩因師得阿  耨多羅三藐三菩提，云何不信恭敬供養  師？雖智德高明，若不恭敬供養，則不能得
大利；譬如深井美水，若無綆者，無由得  水。若破憍慢高心，宗重敬伏，則功德大利歸  之；又如雨墮，不住山頂，必歸下處。若人
憍心自高，則法水不入；若恭敬善師，則功  德歸之。

[0414b28]  復次，佛說依止善師，持戒、禪定、智  慧、解脫，皆得增長；譬如眾樹依於雪山，根、  莖、枝、葉、華、果，皆得茂盛。以是故，佛說：「於諸
師宗，敬之如佛。」

[0414c02]  問曰：

[0414c02]  惡師云何得供養信  受？善師不能視之如佛，何況惡師！佛何  以故此中說「於諸師尊如世尊想」？

[0414c04]  答曰：

[0414c05]  菩薩不應順世間法。順世間法者，善者  心著，惡者遠離；菩薩則不然，若有能開釋  深義、解散疑結，於我有益，則盡心敬之，不
念餘惡。如弊囊盛寶，不得以囊惡故，不  取其寶；又如夜行嶮道，弊人執炬，不得  以人惡故，不取其照。菩薩亦如是，於師  得智慧光明，不計其惡。

[0414c11]  復次，弟子應作是  念：「師行般若波羅蜜，無量方便力，不知以  何因緣故有此惡事？」如薩陀波崙聞空中
十方佛教：「汝於法師，莫念其短，常生敬畏！」

[0414c15]  復次，菩薩作是念：「法師好惡，非是我事；我  所求者，唯欲聞法以自利益。如泥像、木像  無實功德，因發佛想故，得無量福德，何況
是人智慧方便能為人說！以是故，法師有  過，於我無咎。」

[0414c19]  「如世尊想」者，我先說：「菩薩  異於世人。」世人分別好醜：好者愛著，猶不  如佛；惡者輕慢，了不比數。菩薩則不然，觀
諸法畢竟空，從本已來皆如無餘涅槃相；  觀一切眾生，視之如佛，何況法師有智慧  利益！以能作佛事故，視之如佛。

[0414c24]  「勤求諸波  羅蜜」者，菩薩作是念：「是六波羅蜜，是無上正  真道因緣，我當一心行是因緣。」譬如商人、
農夫，隨所適國土所須之物、地之所宜種  子，勤修求辦，事無不成；又如今世行布施  後得大富，持戒後得尊貴，修禪定、智慧得
道。菩薩亦如是，行六波羅蜜則得成佛。  勤求道者，常一心勤求六波羅蜜。所以者  何？若軟心漸進，則為煩惱所覆、魔人所
壞。以是故佛說：「於二地中勤求莫懈！」  (二地竟)

[0415a05]  「多學問無厭足」者，菩薩知多學問是智慧因  緣，得智慧則能分別行道；如人有眼，所至  無礙。是故菩薩作是願：「十方諸佛有所說
法，我盡受持！」聞持陀羅尼力故，得清淨天  耳力故，得不忘陀羅尼力故。譬如大海，能  受持一切十方諸水；菩薩亦如是，能受持  十方諸佛所說之法。

[0415a11]  「淨法施」者，如苗中生草，  除穢則茂；菩薩亦如是，法施時不求名利、  後世果報，乃至為眾生故，不求小乘涅槃，
但以大悲於眾生隨佛轉法輪。

[0415a14]  法施相，莊  嚴佛國相，受世間無量勤苦，住慚愧處，不  捨阿蘭若住處，少欲、知足，如先說。

[0415a16]  問曰：

[0415a16]  種  種因緣，在生死中不厭；何以故但二因緣  說不厭？

[0415a18]  答曰：

[0415a18]  是善根備具故，在生死中苦  惱薄少；譬人有瘡，良藥塗之，其痛差少。菩  薩得善根清淨故，今世憂愁、嫉妬、惡心等悉
皆止息；若更受身，得善根果報，自受福樂，  亦種種因緣利益眾生，隨其所願；自淨世  界，世界嚴淨，勝於天宮，視之無厭，能慰
釋大菩薩心，何況凡夫！以是故，雖有多因  緣，但說二事無厭。

[0415a25]  慚愧雖有種種，此中大  者，聲聞、辟支佛心。菩薩發心，欲廣度一切眾  生；得少苦惱，便欲獨取涅槃，是可慚愧！譬
如有人大設餚饍，請呼眾人；慳悋心起，  便自獨食，甚可慚愧！  (三地竟)

[0415a29]  「不捨阿蘭若住處」  者，離眾獨住，若過聲聞、辟支佛心，是名離  眾。

[0415b02]  一切法以無所得空故，不取不著相；  乃至阿耨多羅三藐三菩提亦不取，用無  有著心故。

[0415b04]  菩薩常集諸功德無厭足，得  無上道則足，更無勝法故。飲食、衣服、臥具  知足者，是善法因緣，不以為要，故不說。

[0415b06]  「不  捨頭陀功德」者，如後〈覺魔品〉中說。無生法忍，  此中以無生法忍為頭陀。菩薩住於順忍，  觀無生法忍。是十二頭陀為持戒清淨故，
持戒清淨為禪定故，禪定為智慧故；無生  忍法即是真智慧。無生法忍是頭陀果報，果  中說因故。

[0415b12]  「不捨戒，不取戒相」者，是菩薩知諸  法實相故，尚不見持戒，何況破戒！雖種種  因緣不破戒，此最為大，入空解脫門故。

[0415b15]  「污穢諸欲」者，如先說。此中佛說：「知是心相  虛誑不實故，乃至不生欲心，何況受欲！」

[0415b16]  「厭  世間心」者，如世間不可樂相中說。此中佛  說厭心果報，所謂「無作解脫門」。

[0415b18]  「捨一切所有」  者，如先說。

[0415b19]  「不沒心」者，先已種種因緣說，菩  薩聞是不沒不畏相。「不生二識處」者，二識  處，所謂眼、色中不生眼識，乃至意、法中不
生意識。菩薩住是不二門中，觀六識所知  皆是虛誑無實；作大誓願：「令一切眾生住  不二法中，離是六識。」

[0415b24]  「不惜一切物」者，不惜  一切物中，雖有種種因緣，此因緣最大，所  謂菩薩知一切法畢竟空，不憶念，滅一切
取相。是故於受者不求恩惠，施中無高心，  如是具清淨檀波羅蜜。  (四地竟)

[0415b28]  「遠離親白衣」者，  行者以妨道故出家，若復習近白衣，則與  本無異。以是故，行者先求自度，然後度
人；若未能自度而欲度人者，如不知浮  人，欲救於溺，相與俱沒！是菩薩遠離親白  衣，則能集諸清淨功德；深念佛故，變身
至諸佛國，出家、剃頭、著染衣。所以者何？常  樂出家法，不樂習近白衣故。

[0415c06]  「遠離比丘尼」  者，如初品中說。

[0415c07]  問曰：

[0415c07]  菩薩等心視一切眾  生，云何不得共住？

[0415c08]  答曰：

[0415c08]  是菩薩未得阿鞞  跋致、未斷諸漏，集諸功德，人所樂著，以  是故不得共住。又為離人誹謗，若誹謗者  墮地獄故。

[0415c11]  「遠離慳惜他家」者，菩薩作是念：  「我自捨家，尚不貪不惜，云何貪惜他家？菩  薩法欲令一切眾生得樂，彼人助我與眾
生樂，云何慳惜？眾生先世福德因緣，今世少  有功夫，故得供養，我何以慳嫉？」

[0415c15]  「遠離無益  談說」者，此即是綺語，為自心、他心解愁事，  說王法事、賊事，大海、山林，藥草、寶物，諸方國
土，如是等事，無益於福、無益於道。菩薩  愍念一切眾生沒在無常苦火，我當救濟，  云何安坐空說無益之事？如人失火，四邊俱
起，云何安處其內語說餘事？此中佛說「若  說聲聞、辟支佛事，猶為無益之言」，何況餘  事！

[0415c23]  「遠離瞋恚」者，心中初生名瞋心，以未定  故；瞋心增長事定，打斫殺害，是名惱心；惡  口讒謗，是名訟心；若殺害打縛等，是名鬪
心。菩薩大慈悲眾生故，則不生是心；常防  此惡心，不令得入。

[0415c27]  「遠離自大、蔑人」者，不見  內外法，所謂受五眾、不受五眾。

[0415c28]  「遠離十不善  道」者，菩薩觀十不善道中過罪種種因緣，如  先說。此中佛說：「十不善道破小乘，何況大  乘！」

[0416a02]  「遠離大慢」者，菩薩行十八空，不見諸法  定有大小相。

[0416a03]  「遠離自用」者，拔七種憍慢根  本故，又深樂善法故。

[0416a04]  「遠離顛倒」者，一切法  中，常、樂、淨、我不可得故。

[0416a05]  「遠離三毒」者，三毒義  如先說。又此三毒所緣，無有定相。  (五地竟)

[0416a06]  「六波  羅蜜」者，如先說。此中佛說：「三乘之人皆以此  六波羅蜜得到彼岸。」

[0416a08]  問曰：

[0416a08]  此是菩薩地，何  以故說聲聞、辟支佛得到彼岸？

[0416a09]  答曰：

[0416a09]  佛今  說六波羅蜜多有所能，大乘法中則能含  受小乘，小乘則不能。

[0416a11]  是菩薩住六地中，具  足六波羅蜜；觀一切諸法空，未得方便力，  畏墮聲聞、辟支佛地，佛將護故說：「不應生  聲聞、辟支佛心。」

[0416a14]  菩薩深念眾生故，大悲心  故，知一切諸法畢竟空故，施時無所惜；見  有求者，不瞋不憂；布施之後，心亦不悔。

[0416a16]  福  德大故，信力亦大，深清淨信敬諸佛；具足六  波羅蜜，雖未得方便、無生法忍、般舟三昧，  於深法中亦無所疑，作是念：「一切論議皆
有過罪！唯佛智慧，滅諸戲論，無有闕失  故，而能以方便修諸善法。」是故不疑。  (六地竟)

大智度論卷第四十九

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
