佛說越難經

西晉居士聶承遠譯

[0820b14] 聞如是：

[0820b14] 一時，佛在波羅奈私國，賢者飛鳥聚。

[0820b15] 彼時，國中有四姓長者，名曰越難，大豪富珍奇珠寶、牛馬、田宅甚眾多。難為人慳貪嫉妬，不信道德、不喜布施。日未沒，常勅門監，有來乞匃者，勿得通也。

[0820b19] 難有一子，名曰栴檀，亦復慳貪。難後壽盡，還生其國中，為盲乞婦作子。其夫言：「汝身有重病，今復懷軀，我貧窮無以衣食，汝便自去。」

[0820b22] 婦受教出門外，未遠得大聚糞，便止其中。至九月生一子，兩目復盲，其母行乞食養之。至年七歲，其母言：「我養汝大久，且自行拄杖，取食器行乞，當自悲言：『世間貧者最為苦惱，今我薄命生貧家，兩目復盲無所見，復為人所輕易，今有乞我少所飲食，愈我飢者，譬如天雨，渴者得飲。』」

[0820b28] 兒聞母說如是，便行家家乞匃，復到栴檀家。其子適到，時守門者適小出，盲兒徑入前到中庭，如母教說之。

[0820c02] 時，栴檀在高觀上聞其語，大怒呼守門者問之：「誰內此盲乞兒者？」門監大恐怖，即牽盲兒撲於門外，傷其頭面，復折右臂，壞其食器飯散其地，身體大痛。

[0820c06] 兒呼悲啼，其母聞之，即走到兒所言：「何等弊人嬈我子者？我子尚小，兩目復盲，有何等過，乃取如是，何壹感天？」

[0820c08] 兒對母言：「我到此門中乞，有高聲人，呼多力人，牽撲傷我，身體大痛如是，今且死不久。」

[0820c10] 時門上有守神，便謂之言：「汝得是痛，尚為小耳，其大在後。汝坐前世有財不布施，故得勤苦。世間富貴無有常，富貴而不布施，如無有財等也，死更苦痛。乃愁悔，當復何益？」時觀者甚眾多，各各自語，其聲遠聞。

[0820c16] 佛時從念道覺，與諸比丘俱入城分衛。佛問阿難：「是何等聲？怱怱乃如是。」

[0820c17] 阿難便白佛，說盲子母本事已，便叉手白佛：「願哀矜到此兒所。」佛默然不應。分衛還飯已，便往視之。見盲兒創痛，以手摩其頭，目便即開，折傷處即愈，因自識宿命。佛問：「汝是前世長者字難不？」對言：「是也。」

[0821a03] 佛告阿難：「人居世間甚懃苦愚癡，一世父子不相識知。」

[0821a05] 爾時佛說經，解散其意：

　　「人求子索財，　　於此二事中，
　甚憂勤苦痛，　　他人而得果。
　有身不能保，　　何況子與財？
　譬如夏月暑，　　息止樹下涼，
　須臾當復去，　　世間無有常。」

[0821a11] 阿難白佛：「此兒命盡，當趣何道？」佛言：「當入大泥梨中一宿。」

[0821a12] 佛說是經時，八萬餘人皆棄三垢得法眼。諸弟子皆歡喜，為佛作禮而去。

佛說越難經

【經文資訊】大正藏第 14 冊 No. 0537 佛說越難經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，維習安大德提供，閻學新大德輸入／沈介磐大德校對，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA