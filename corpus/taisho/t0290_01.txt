佛說較量一切佛剎功德經

西天譯經三藏朝散大夫試光祿卿明教大師臣法賢奉　詔譯

[0592a26] 如是我聞：

[0592a26] 一時佛在王舍城法野菩提道場，坐金剛摩尼寶師子之座，有菩薩摩訶薩眾周匝圍繞，復有十佛剎百千俱胝那由他眾聽佛說法。

[0592a29] 爾時，會中有一菩薩摩訶薩，名不思議光王，即從座起，瞻視大會諸菩薩已而白眾言：「汝諸佛子，今當諦聽！此娑婆世界滿一大劫，較量時分，是彼西方極樂世界無量壽佛剎一晝夜。

[0592b04] 「佛子！彼極樂世界一大劫，較量時分，是阿儞弭沙世界縛日囉(二合)娑誐囉鉢囉摩哩那曩如來佛剎一晝夜。

[0592b06] 「佛子！彼阿儞弭沙世界一大劫，較量時分，是不退輪光明世界敷蓮花身如來佛剎中一晝夜。

[0592b08] 「佛子！彼不退輪光明世界一大劫，較量時分，是無塵世界法王如來佛剎中一晝夜。

[0592b10] 「佛子！彼無塵世界一大劫，較量時分，是燈光世界師子如來佛剎中一晝夜。

[0592b12] 「佛子！彼燈光世界一大劫，較量時分，是善光世界毘盧遮那如來佛剎中一晝夜。

[0592b14] 「佛子！彼善光世界一大劫，較量時分，是難勝世界法敷身如來佛剎中一晝夜。

[0592b16] 「佛子！彼難勝世界一大劫，較量時分，是謨賀世界一切通意王如來佛剎中一晝夜。

[0592b18] 「佛子！彼謨賀世界一大劫，較量時分，是現圓光世界讚歎如來佛剎中一晝夜。

[0592b19] 「佛子！如是，一切世界依劫算數過十佛剎百千俱胝那由他微塵數劫已，有世界名蓮花吉祥，彼佛世尊名賢吉祥，是彼佛剎中一晝夜。

[0592b22] 「佛子！彼有菩薩地名普行地，行如是無量菩薩行。

[0592b23] 「佛子！若復有人於此『較量一切佛剎功德經』受持、讀誦、為他解說，彼人命終，十方佛剎恒河沙數諸佛如來悉皆現前，滿彼有情一切所願。」

[0592b27] 佛說此經已，不思議光王菩薩及諸大眾，聞佛所說，皆大歡喜，信受奉行。

佛說較量一切佛剎功德經

【經文資訊】大正藏第 10 冊 No. 0290 佛說較量一切佛剎功德經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，CBETA 自行掃瞄辨識，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA