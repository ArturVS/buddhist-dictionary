佛說旃陀越國王經

宋居士沮渠京聲譯

[0791c12] 聞如是：

[0791c12] 一時，佛在舍衛國祇樹給孤獨園，與千二百五十比丘俱。

[0791c13] 時有國王，號名旃陀越，奉事婆羅門道，王治國政輒任用諸婆羅門。

[0791c15] 王小夫人，特見珍重，時兼娠。諸夫人憎嫉之，以金賜婆羅門，令譖之於王言：「此人凶惡，若其生子，必為國患。」

[0791c17] 王聞之，甚愁憂不樂，問婆羅門言：「當如之何？」

[0791c18] 婆羅門言：「唯當并殺之耳。」

[0791c19] 王言：「人命至重，何可殺之？」

[0791c19] 報言：「若不殺者，必有亡國喪身之憂，禍不細也。」

[0791c21] 王便聽用其言，遂見抂殺，便葬埋之。

[0791c21] 兒後於塚中生，其母半身不朽，兒得飲其湩，乃至三年，其塚崩陷，兒後得出，與鳥獸共戲，暮即還塚中宿。

[0791c24] 兒時年六歲，佛以普慈，念其勤苦與鳥獸同群，即化為沙門，被服往呼，問之言：「汝是誰家子？居在何處？」

[0791c26] 兒歡喜報言：「我無家居，但栖宿此塚中耳，今乞隨道人去。」

[0791c28] 佛言：「汝隨我去，何等為乎？」

[0791c28] 兒報言：「我今善惡，終當隨道人。」

[0791c29] 佛便將其到祇洹中，見諸比丘威儀法則，意甚樂之，便白佛言：「我欲乞作比丘。」

[0792a02] 佛即聽之，以手摩其頭，髮墮袈裟自然著身，名為須陀，從佛受尊戒，勤意精進，心不懈怠，七日便得羅漢道。

[0792a05] 佛語須陀：「從佛受尊戒，拔欲之根本，生死得自在，今宜往度彼旃陀越王。」

[0792a06] 須陀承佛教，頭面著地，為佛作禮，往到其國，住在宮門，請見於王。臣下白王言：「外有道人，乞欲見王。」

[0792a09] 王聞之即出，與相見，問言：「我大有所憂者，當如之何？」

[0792a10] 道人言：「何所憂耶？」

[0792a10] 王言：「我年已長，且欲過時，國無續嗣，為之愁憂。」

[0792a11] 道人聞王語，初不應之獨笑而已。王便恚言：「我與道人語，初不答我，而反獨笑。」即欲治殺之。

[0792a14] 須陀知其意，便輕舉飛翔，上住空中，分身散體出入無間。王見其威神變化，即恐怖悔過言：「我實愚癡，不別真偽，唯願大神一還，令我得自歸命。」

[0792a17] 須陀即從空中下住王前，謂王言：「若能自歸甚善，當自歸於佛，佛是我大師，三界之尊，度脫眾生。」

[0792a19] 王便勅群臣，嚴駕當到佛所，須陀便以道力，如申臂頃，將王及人民，俱到佛所，頭面著地，為佛作禮，歸命三尊，乞受五戒，為優婆塞。

[0792a22] 佛告王言：「欲知比丘須陀者，是王昔所用婆羅門言譖，殺兼娠者子也。母死之後，子於塚中生，塚中母半身不朽，得飲其湩，乃至六年，今隨我為道，乃致於此。」

[0792a26] 王聞佛言，更恐怖不能自勝。

[0792a27] 佛言：「昔拘先尼佛世，有國王號名佛舍達，王及國中三億人，皆隨王供養三尊。時有凡人，居貧無業，常為國中富姓賃放牧，養牛數百頭。見王及人民供養比丘僧，即問言：『卿等何所為乎？』人民答言：『吾等供養三尊，後當得其福。』即復問言：『得何等福耶？』人民報言：『人有淨心施三尊者，後所在處安樂尊貴，無有勤苦。』即念言：『我居貧窮，但賃放牧，自無飲食，當何以施？』即念言：『唯當還取牛湩，煎以為酪酥，淨心上比丘。』比丘僧呪願言：『令汝世世所在處當得其福，自後展轉更生死，輒受其福，或上為諸天，或下為王侯。』

[0792b10] 「乃後為王時出遊獵，見國中人有好牸牛懷犢，王便令人取牛殺之。夫人語王：『莫令人殺其子也。』時牛主追還，破取其子養護之。其主恚言：『當令王如此牛也。』自後魂神來為王作子，時未出生，母為王所殺。欲知須陀者即是也；須陀母見抂殺者，則是時王夫人也；婆羅門者牛主是也。須陀所以於塚中生，其母半身不朽，得飲其湩以自長大者，由其宿命以酪酥上比丘僧故。」

[0792b18] 佛言：「罪福響應，如影隨形，未有為善不得福，行惡不受殃者。」

[0792b20] 王聞佛說經，意解即得須陀洹道，國中人民皆隨王奉五戒，行十善，歸命三尊，或有得須陀洹、斯陀含、阿那含、阿羅漢者。四輩弟子、天龍鬼神，聞經歡喜，前為佛作禮而去。

佛說旃陀越國王經

【經文資訊】大正藏第 14 冊 No. 0518 佛說旃陀越國王經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA