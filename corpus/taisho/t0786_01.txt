佛說木槵子經


失譯人今附東晉錄

[0726a11]  聞如是：

[0726a11]  一時佛遊羅閱祇耆闍崛山中，與  大比丘眾一千二百五十人俱，菩薩無數，名  稱遠聞，天、人所敬。時難國王，名波流離，遣
使來到佛所，頂禮佛足，白佛言：「世尊！我國  邊小，頻歲寇賊，五穀勇貴，疾病流行，人  民困苦，我恒不得安臥。如來法藏，多悉深廣；
我有憂務，不得修行。唯願世尊特垂慈愍，  賜我要法！使我日夜易得修行，未來世中  遠離眾苦。」

[0726a20]  佛告王言：「若欲滅煩惱障、報障者，當貫木槵  子一百八，以常自隨。若行、若坐、若臥，恒當
至心，無分散意，稱佛陀、達摩、僧伽名，乃過一  木槵子，如是漸次度木槵子，若十、若二十、若  百、若千，乃至百千萬。若能滿二十萬遍，身心
不亂，無諸諂曲者，捨命得生第三焰天，  衣食自然，常安樂行。若復能滿一百萬遍者，  當得斷除百八結業，始名背生死流，趣向泥  洹，永斷煩惱根，獲無上果。」

[0726a28]  信還啟王，王大  歡喜，遙向世尊，頭面禮佛云：「大善！我當奉  行。」即勅吏民，營辦木槵子，以為千具，六親
國戚，皆與一具。王常誦念，雖親軍旅，亦不  廢置。又作是念：「世尊大慈，普應一切。若我  此善，得免長淪苦海，如來當現我身，為
我說法。」願樂迫心，三日不食。

[0726b05]  佛即應形，與  諸眷屬，來其宮內，而告王曰：「莎斗比丘，誦  三寶名，經歷十歲，得成斯陀含果；漸次習行，
今在普香世界，作辟支佛。」王聞是已，倍復修  行。

[0726b09]  佛告阿難：「何況能誦三寶名，經歷萬數；  但能聞此人名，生一念隨喜者，未來生處，常  聞十善。」

[0726b11]  說是法時，大眾歡喜，皆願奉行！

佛說木槵子經

* * *

【經文資訊】大正藏第 17 冊 No. 0786 佛說木[木*患]子經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
