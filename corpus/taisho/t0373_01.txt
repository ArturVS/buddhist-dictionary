後出阿彌陀佛偈

古舊錄云闕譯人名，今紀後漢錄

　惟念法比丘，　　乃從世饒王，
　發願喻諸佛，　　誓二十四章。
　世世見諸佛，　　姟數無有量；
　不廢宿命行，　　功德遂具成。
　世界名清淨，　　得佛號無量，
　國界平夷易，　　豐樂多上人。
　寶樹若干種，　　羅列叢相生，
　本莖枝葉花，　　種種各異香。
　順風日三動，　　翕習如花生，
　墮地如手布，　　雜廁上普平。
　一切無諸山、　　海水及諸源，
　但有河水流，　　音響如說經。
　天人入水戲，　　在意所欲望，
　令水齊胳肩，　　意願隨念得。
　佛壽十方沙，　　光明普無邊，
　菩薩及弟子，　　不可算稱量。
　若欲見彼佛，　　莫疑亦莫忘；
　有疑在胎中，　　不合五百年。
　不疑生基坐，　　叉手無量前，
　願欲遍十方，　　須臾則旋還。
　惟念彼菩薩，　　姟劫作功勤，
　本行如此致，　　得號懀世尊！
　佛興難得值，　　須臾會難聞，
　講說士難遇，　　受學人難得。
　若後遭末世，　　法欲衰微時，
　當共建擁護，　　行佛無欲法。
　佛能說此要，　　各各勤思行；
　受此無量福，　　世世稽首行。

後出阿彌陀佛偈

【經文資訊】大正藏第 12 冊 No. 0373 後出阿彌陀佛偈
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA