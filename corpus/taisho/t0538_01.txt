佛說呵雕阿那鋡經

東晉天竺三藏竺曇無蘭譯

[0821a21] 聞如是：

[0821a21] 一時，佛在舍衛國祇陀恒，呵雕阿那鋡將五百優婆塞至舍利弗所，作禮已却坐。舍利弗為說經，大歡喜而退。復至佛所，以頭面著地，叉手繞佛三匝却坐。

[0821a24] 佛問呵雕阿那鋡：「若有何功德，教化五百弟子隨從汝？」

[0821a26] 呵雕阿那鋡即長跪叉手言：「我常奉行佛所說四事。何等為四？一者、布施於人；二者、說善說；三者、瞻視同學給足有無；四者、同學者財共不計。」

[0821a29] 佛言：「善哉！善哉！已過去佛，無有過是四事；未來佛亦無有過是四事；今現在佛，亦無有過是四事。」

[0821b02] 佛為呵雕阿那鋡說經已，各大歡喜而退。

[0821b03] 呵雕阿那鋡還歸入舍，呼諸人客奴婢坐著前，好為說經開解，語生死善惡之道；復上殿呼諸持藏人、諸妓女著前，為說經戒，皆大歡喜；復上後殿，為諸夫人婦女，說經戒已訖，還至正殿，齋戒床上，端坐定意，便得等心。

[0821b08] 第一天上四王請諸天皆會坐，共稱譽呵雕阿那鋡功德，四天王中尊王下至呵雕阿那鋡舍，面稱譽呵雕阿那鋡功德。呵雕阿那鋡時得等心，不答天王。

[0821b12] 佛邊有一比丘，至呵雕阿那鋡舍，呵雕阿那鋡起迎比丘前坐，比丘說言：「佛坐中常相稱譽功德。」呵雕阿那鋡問比丘言：「佛稱譽我時，邊有白衣無？」

[0821b15] 比丘言：「無有白衣，正使有白衣，有何等嫌疑耶？」

[0821b17] 呵雕阿那鋡言：「佛語至誠，恐白衣不信者，便當墮泥犁中；正使信佛語者，便復來承事我，布施我，我不喜煩擾於人，以是故問耳。」比丘辭去。

[0821b20] 呵雕阿那鋡言：「想朝來未食，且留飲食。」便行澡水，下飯食訖。

[0821b21] 比丘還白佛言：「屬至呵雕阿那鋡舍，道說言：『佛坐中大相稱譽。』呵雕阿那鋡因問我言：『佛稱譽我時，邊有白衣無？』我言：『無白衣，正使有白衣有何等嫌疑？』呵雕阿那鋡言：『佛稱譽我，實至誠不妄，白衣不信佛語者，便當墮泥犁中；正使信者，便復來承事我，我不喜煩擾他人，以是故問耳。』」

[0821b28] 佛言：「善哉！善哉！我不常為汝曹說呵雕阿那鋡有七事，今復益一事為八事。何等為八事？一者、不求不欲令人知；二者、信不欲令人知；三者、自羞不欲令人知；四者、自慚不欲令人知；五者、精進不欲令人知；六者、自觀不欲令人知；七者、得禪不欲令人知；八者、黠慧不欲令人知。所以不欲令人知者，不欲煩擾於人，故不欲令人知。」

[0821c06] 佛說經已，諸比丘皆大歡喜，起前為佛作禮。

佛說呵雕阿那鋡經

【經文資訊】大正藏第 14 冊 No. 0538 佛說呵雕阿那鋡經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，閻學新大德輸入／沈介磐大德校對，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA