代宗朝贈司空大辨正廣智三藏  和上表制集卷第一
上都長安西明寺沙門釋圓照集

[0826c19]  大唐大興善寺三藏者。諱智藏號不空金剛。  梵曰阿目佉跋折羅。本西域人也。昔事大弘  教金剛三藏。稟受真言。二十四年摳衣請益。
大師歿後還詣五天。梵本瑜伽備皆披閱周  遊遍覽。旋赴　帝京。或化河西。或歸關內。  屬　天寶末歲胡馬入關　至德二年剋復京  洛。和上親承
聖旨。精建壇場。為灌頂師。  三朝寵遇。表謝答制師弟相承大凡而言一  百四十四首。迺分成六卷。庶流布將來。好學  之徒知其志也。

  * 肅宗朝 
    * 賀收復西京表一首  (并答) 
    * 賀收復東京表一首  (并答) 
    * 賀上皇還京表一首  (并答) 
    * 謝恩賜香陳情表一首 
    * 請搜訪天下梵夾修葺翻譯制書一首 
    * 制許搜訪梵夾祠部告牒一首 
    * 賀  冊  皇后張氏表一首 
    * 制許翻譯經論祠部告牒一首  (并答) 
    * 進虎魄像并梵書隨求真言狀一首  (并答) 
    * 請大興善寺置灌頂道場墨勅一首 
    * 智炬寺修功德勅天下兵馬元師牒一首 

  * 代宗 
    * 進白檀摩利支像并梵書大佛頂真言狀一  首  (并答) 
    * 請每載置灌頂道場墨勅一首 
    * 請大興善寺置大德四十九員制書一首 
    * 請降誕日度僧七人祠部勅牒一首 
    * 請依梵夾再譯仁王般若經制書一首 
    * 杜冕中丞請迴封入翻譯經院制書一首 
    * 謝御製新仁王經序并賀百座見慶雲表  一首  (并答) 
    * 贈故金剛三藏開府兼贈號制書一首 
    * 拜不空三藏鴻卿兼賜號制書一首 

賀收復西京表一首

[0827a25]  大興善寺三藏沙門智藏言。竊聞。惟天為大。  非元聖無以順天行誅。惟王法天。非興王無  以代天育物。伏惟　陛下功超立極。道冠混
元。纘堯寶圖。復禹丕績。自頃元兇已殄殘  孽  猶迷　陛下義待倒戈。恩先善貸。暫勞豼  武。永滅豺狼。自京輩肅清樓臺望幸　陛下
俯從人欲。克叶天心。山川不移。園苑如舊。今  鑾輿既降　聖政惟新。方將昭報昊穹濟  斯仁壽。導　上皇汾陽之賀。類上帝圓丘之
壇。演沙劫而轉法輪。朗千界而懸佛日。智藏  久霑　王化。重覩漢儀。生成已多。報效何冀。  不勝鳧藻之至。謹詣銀臺門。奉表陳賀以聞。
輕黷宸嚴。伏深戰越。沙門智藏誠惶誠恐謹  言。

[0827b10]  至德二載十月二十四日

[0827b11]  大興善寺三藏沙門智藏上表

[0827b12]  乾元光天大聖文武孝感皇帝批

[0827b13]  諡  文明武德大聖大宣孝皇帝。

[0827b14]  狡猾之流。久為殘暴。天厭其禍。卒以敗亡。  顧城闕而依然。臨士庶而咸若。感慰之至。深  在朕懷。所賀知。

賀收復東京表一首

[0827b18]  大興善寺三藏沙門智藏言。伏承官軍獻捷  收復東京。逆黨氷銷。王師獨剋。生靈慶快抃  躍失圖。智藏聞。逆德者亡已孽難逭垂於竹
葉。允是格言。自狂胡亂華。向經三歲。神怨人  憤。惡稔貫盈　陛下旰食宵衣簞醪等膳。  遂使股肱畢力熊武爭先廟略無遺神功不
再。乘斯破竹。會彼倒戈。一戎而三捷。累臻旬  日而兩都咸復實莫不　睿謀廣運英略殊  常　聖力  匡  持特高列辟。方將勤崇東岱昭
報上玄。智藏幸保昌明佇觀盛禮。不任抃躍  之至。謹詣銀臺門。奉表陳賀以聞。輕黷　宸  嚴。伏深戰越。沙門智藏誠歡誠喜謹言。

[0827c01]  至德二載十月二十七日。

[0827c02]  大興善寺三藏沙門智藏上表

[0827c03]  皇帝批

[0827c04]  所賀知。

賀上皇還京表一首

[0827c06]  沙門不空言。不空聞。道惟帝先帝道洽則神  功不宰。孝為德本。至德茂而克受元符。伏惟  陛下膺天纘堯。從人復禹。不易物而二儀
貞觀。未浹辰而兩都底寧切格昊穹德超列  辟。東揖群后。西迎　上皇。垂　帝服而更導  鑾輿。清天步而仍延法賀　天父天子先
天後天。去閶闔而復歸九重。正乾綱而載安  萬姓。斯實　上皇垂訓推功高象帝之前  陛下乘時至德冠興王之首。足以暉范史  冊
亮視唐虞。不空生預斯昌。偶茲榮觀。  不任慶悅之至。謹詣銀臺門。奉表陳賀以聞。  輕觸　宸嚴。伏增戰越。沙門不空誠歡誠喜  謹言。

[0827c19]  至德二載十二月九日

[0827c20]  大興善寺三藏沙門不空上表

[0827c21]  皇帝批

[0827c22]  掃清氛祲底定寰區。聖上旋歸以安宮闕。晨  昏展禮喜慶殊深。所賀知。

謝恩賜香陳情表一首

[0827c25]  沙門不空言。中使吳遊巖至奉宣　聖旨。以  不空本院今日設齊。特賜名香。兼降　天  使。鴻私由被。欣躍難名。不空誠歡誠喜。不
空託蔭法流。思弘密教。孤遊萬里。遍學五天。  凝想十方覲華藏之諸佛。專精五部窮柰苑  之真言。每布字觀心投身請護。願乘弘誓之
力。得值輪王出興。潔誠十年。累會　明聖。  前載函關未啟　陛下養德春宮。早奉　德  音。曲垂　省問。兼賚香藥。密遣加持。及　陛
下北巡。不空雖不獲陪侍。弟子僧含光等歸  從西。出又得親遇　鑾輿。崎嶇戎旅之間。預  聞　定  冊  之議。不空雖身陷胡境。常心奉  闕庭。頻承
密詔。進奉咸達　陛下睿謀獨  運。法力冥加。群兇散亡　宸象歸正。不空  微質。又忝　朝恩。十月清宮以建辟魔之會。  正朝薦號仍臨灌頂之壇。塗飾　上宮。熏修
別殿。既許翻譯。仍與度僧渥澤已深。報効  何日。謹當三時浴像半月護摩。庶三十七尊  保　明王之國土。一十六護增　聖帝之威神。
壽如南山永永無極。不勝咸戴欣荷之至。  謹奉表陳謝以聞。沙門不空誠歡誠喜謹言。

[0828a17]  至德三年正月二十三日

[0828a18]  大興善寺三藏沙門不空表上

[0828a19]  光天文武大聖孝感皇帝批

[0828a20]  師現身西方。開法中國。在昔弘誓。朕心悉知。  經行恒沙。致大福力。自頃跋涉。常念因緣。而  今比丘問道申願。今蓮花至淨貝葉重宣微
妙佛陀不思議也。崇無罣礙是錫末香。奉持  精修常不退轉。所謝知。

請搜撿天下梵夾修葺翻譯　制書一首

[0828a26]  中京慈恩薦福等寺。及東京聖善長壽福光  等寺。并諸州縣舍寺村坊。有舊大遍覺義淨．  善無畏．流支．寶勝等三藏所將梵夾。

[0828a29]  右大興善寺三藏沙門不空奏。前件梵夾等。  承前三藏多有未飜。年月已深縚索多斷。湮  沈零落實可哀傷。若不修補恐違聖教。近奉
恩命許令翻譯。事資探討證會微言。望　許  所在撿閱收訪。其中有破壞缺漏隨事補葺。  有堪弘闡助國揚化者。續譯奏聞福資　聖  躬最為殊勝　天恩允許請宣付所司。

[0828b07]  中書門下　牒大興善寺三藏不空

[0828b08]  牒奉　勅宜依請牒至准　勅故牒

[0828b09]  乾元元年三月十二日

[0828b10]  特進行中書令崔圓

[0828b11]  特進行侍中苗晉卿

[0828b12]  司空兵部尚書同平章事李  (使)

[0828b13]  司徒尚書左僕射同平章事順  (使)

制許搜訪梵夾祠部告牒一首

[0828b15]  中京慈恩等寺及東京聖善長壽寺。并諸州  縣舍寺村坊。有舊大遍覺義淨善無畏流支  寶勝等三藏所將梵夾。

[0828b18]  右大興善寺三藏沙門不空奏。前件梵夾等。  承前三藏多有未翻。年月已深縚索多斷。湮  沈零落實可哀傷。若不修補恐違聖教。近奉
恩命許令翻譯。事資探討證會微言。望許  所在撿閱收訪。其中有破壞缺漏隨事補葺。  有堪弘闡助國揚化者。續譯奏聞福資　聖  躬最為殊勝　天恩允許請宣付所司
勅旨  依奏。

[0828b26]  乾元元年三月十二日

[0828b27]  特進行中書令集賢院大學士知院事監修國  史上柱國趙國公臣崔圓宣

[0828b29]  中書侍郎闕中大夫中書舍人兼尚書右丞集  賢院學士副

[0828c02]  知院事上柱國賜紫金魚袋徐浩奉行

[0828c03]  奉　勅員如右牒到奉行

[0828c04]  乾元元年三月十五日

[0828c05]  特進行侍中弘文館大學士知太清宮事監修  國史上柱國韓國公晉卿黃門侍郎闕

[0828c07]  銀青光祿大夫行給事中上柱國縉雲縣開國  男嶧尚書祠部　大興善寺三藏沙門不空

[0828c09]  牒奉　勅如右牒至准　勅故牒

[0828c10]  乾元元年三月十七日　　令史門貴牒

[0828c11]  主事唐國興

[0828c12]  員外郎韋少遊

賀  冊  皇后張氏表一首

[0828c14]  沙門不空言。伏見今日令辰  冊  皇后者。伏  聞有天有地是生萬物。一陰一陽故為之道。  所以神化庶品。母育群黎。在昔　皇王斯為
盛典。伏惟　皇后德彰柔範。功佐春闈。望雲  氣而知歸。臨戎軒而推轂　陛下上符景命。  下叶坤儀。順蒼生之心與天下之母。二像已
定萬萬克禎。凡在寰區孰不稱慶。況不空偏  承問道。久沐湛恩。喜躍之情。萬萬恒品。無  任慶悅屏營之至。謹奉賀以聞。不空誠惶誠  恐謹言。

[0828c24]  乾元元年四月八日

[0828c25]  大興善寺三藏沙門不空上表

[0828c26]  乾元光天文武大聖孝感皇帝批

[0828c27]  皇后德被宮闈。功成輔佐。用崇  冊  禮。以正坤  像所賀知。

制許翻譯經論祠部告牒一首

[0829a01]  陀羅尼教金剛頂瑜伽經等八十部。大小乘  經論二十部計一千二百卷。

[0829a03]  右大興善寺三藏沙門不空奏。不空聞纘帝  堯者紹帝位。受佛囑者傳佛教。省茲格言曾  不改易。流興萬代散葉千枝。不空杖錫挈瓶。
行邁天竺尋歷川谷跋涉邦方。凡遇聖蹤投  請禮敬。輒聞經教罄竭哀祈。搜求精微。窮  博深密。丹誠攸囑。願言弘宣。遂得前件經論。
自到中京竟未翻譯。既闕書寫。又乖授持。特  望　寵慈許令翻譯。庶得法筵重敷更雪住  持之路。佛日再舉彌增演暢之功。　天恩允  許請宣付所司。

[0829a13]  乾元元年六月十一日

[0829a14]  勅旨依奏

[0829a15]  中書令闕

[0829a16]  中書侍郎同中書門下平章事賜紫金魚袋  王與宣

[0829a18]  朝散大夫中書舍人兼禮部侍郎上柱國  姑縣開國公李揆奉行

[0829a20]  奉　勅旨如右牒到奉行

[0829a21]  乾元元年六月十六日

[0829a22]  特進行侍中弘文館大學士知太清宮事監修  國史上柱國韓國公晉卿

[0829a24]  黃門侍郎  (闕)

[0829a25]  通議大夫行給事中賜紫金魚袋開國男休  尚書祠部　大興善寺三藏沙門不空

[0829a27]  牒奉　勅如右牒至准　勅故牒

[0829a28]  乾元元年六月十八日　　令史門貴牒

[0829a29]  主事唐國興

[0829b01]  員外郎韋少遊

進虎魄像并梵書隨求真言狀一首

[0829b03]  虎魄寶生如來像一軀

[0829b04]  梵書大隨求陀羅尼一本

[0829b05]  右昔者河清啟運樞電告祥。方屬重陽之辰。  遂誕千年之聖。以　陛下允膺寶祚像有寶  生之名。以　陛下興念隨通明有隨求之號。
像能光明洞徹。如　陛下光宅四維。明能威  似魔怨。如　陛下威降萬國。謹案金剛頂經。  一切如來成等正覺。皆受寶生灌頂。乃至
陛下玄功格天。正法理國。事與時並。若合符  契。伏願少修敬念緘而帶之。則必持明照迴  廣王化於東戶。本尊敷佑延　聖壽於南山。
無任歡慶之深。謹隨狀進。輕黷旒扆。伏增戰  越。謹進。

[0829b16]  乾元元年九月一日

[0829b17]  大興善寺三藏沙門不空進

[0829b18]  乾元光天文武大聖孝感皇帝批

[0829b19]  諸佛儀形。優曇希現。如來密藏。神呪難思。師  大啟空宗。能持祕印。以茲正法弘護朕躬。信  受奉行。深為利益也。

請於興善寺置灌頂道場狀一首  (并墨勅)

[0829b23]  請大興善寺修灌頂道場

[0829b24]  右臣竊觀度災禦難之法不過祕密大乘。大  乘之門灌頂為最。今屬閏夏之月百花皆  榮。伏望　命三藏不空。於前件寺為國修一
灌頂道場。其道場有息災增益之教。有降伏  歡喜之能。奉此功力以滅群兇。上滋　聖壽  無彊。承此兆久清泰。臣素無才行。忝奉驅  馳。謹獻愚誠。倍增戰汗。如
允臣所奏。請降

[0829c02]  墨勅　依奏。

[0829c03]  乾元三年閏四月十四日宮苑都巡使禦侮  校尉右內率府率員外置同正員賜紫金魚  袋內飛龍驅使臣史元琮狀進

智炬寺修功德　制書一首　連元師牒

[0829c07]  奉　勅不空三藏并僧弟子三人宣於智炬寺  修功德

[0829c09]  八月二十五日　開府判行軍李輔國

[0829c10]  宣勅天下兵馬元師　牒不空三藏

[0829c11]  牒奉　勅如右請施行者錄　勅各牒所由准  勅事了日停者故牒

[0829c13]  上元元年八月二十五日　　　　　牒

[0829c14]  開府判行軍李輔國

[0829c15]  元師越王在內

[0829c17]  代宗朝

進摩利支像并梵書大佛頂真言狀一  首  (并答)

[0829c20]  彫白檀摩利支像一軀  (此云威光)

[0829c21]  梵書大佛頂陀羅尼一本

[0829c22]  右不空幸因

[0829c23]  聖運。早奉休明。遂逢

[0829c24]  降誕之辰。更遇金輪之日伏惟。以

[0829c25]  陛下之壽延寶祚。像有威光之名。以

[0829c26]  陛下百王為首。真言有佛頂之號。謹按大佛  頂經。一切如來成等正覺。皆受此真言。乃至  金輪帝位莫不遵而行之。伏惟

[0829c29]  陛下承天踐祚。

[0830a01]  聖政惟新。正法理國與靈合契。伏願少修敬  念緘而　帶之。則廣

[0830a03]  至化於東戶。延

[0830a04]  聖壽於南山。無任歡慶之至。謹隨狀進。輕黷  宸嚴。伏增戰越。謹進。

[0830a06]  寶應元年十月十三日

[0830a07]  大興善寺三藏沙門不空狀進

[0830a08]  皇帝批　廟號代宗  諡  睿文孝武皇帝

[0830a09]  檀磨瑞像。貝葉真文。南天既遙。中國難遇。  上人慈慜緘護而來不祕桑門。傳諸象闕得  未曾有。良以慰懷。

請置灌頂道場　墨勅一首

[0830a13]  大興善寺三藏沙門不空  請為　國置灌頂道場

[0830a15]  右不空聞。毘盧遮那包括萬界。密印真言  吞納眾經。准其教宜有頓有漸。漸謂聲聞  小乘登壇學處。頓謂菩薩大士灌頂法門。
是詣極之夷途。為入佛之正位。頂謂頭頂。  表大行之尊高。灌謂灌持。明諸佛之護念。  超昇出離何莫由斯。是以剋己服勤不捨。
晝夜誓志鑽仰豈敢怠遑。冀每載夏中及  三長齋月。依經建立。嚴淨花以開覺。使有  識而歸真。庶邊境肅淨　聖躬萬壽。不勝
懇念之至。謹詣右銀臺門。奉狀陳請以聞。  天恩允許請降　墨勅　依奏。

[0830a26]  廣德元年十一月十四日

[0830a27]  大興善寺三藏沙門不空狀進

請置大興善寺大德四十九員　勅一首

[0830a29]  定國寺僧懷感

[0830b01]  含光

[0830b02]  法誠

[0830b03]  慧遠

[0830b04]  元皎

[0830b05]  東都敬愛寺僧乘如

[0830b06]  超度

[0830b07]  勝業寺僧通幽  (見充上座)

[0830b08]  僧慧靈  (見充寺主)

[0830b09]  鳳翔府標覺寺僧深照  (見充都維那)

[0830b10]  薦福寺僧藏用

[0830b11]  法準

[0830b12]  慧通

[0830b13]  千福寺僧飛錫

[0830b14]  曇延

[0830b15]  法崇

[0830b16]  夏州靈覺寺僧潛真

[0830b17]  滄州崇道寺僧慧通

[0830b18]  奉恩寺僧慧端

[0830b19]  東都龍興寺僧慧照

[0830b20]  靈山

[0830b21]  性如

[0830b22]  廣福寺僧慧明

[0830b23]  永寧寺僧智順

[0830b24]  天竺寺僧談義

[0830b25]  汴州相國寺僧惟秀

[0830b26]  漢刕南陽寺僧道晏

[0830b27]  成都府淨眾寺僧道遇

[0830b28]  寶頂寺僧慧映

[0830b29]  荊州慧日寺僧法珍

[0830c01]  天長寺僧延秀

[0830c02]  翠微寺僧道朗

[0830c03]  大雲寺僧海明

[0830c04]  資聖寺僧通由

[0830c05]  慈恩寺僧法琳

[0830c06]  金光明寺僧道猷

[0830c07]  寶臺寺僧大  辯

[0830c08]  西明寺僧慧旴

[0830c09]  崇福寺僧慧宗

[0830c10]  如淨

[0830c11]  慧月

[0830c12]  青龍寺僧南崿

[0830c13]  勝業寺僧智銘

[0830c14]  希湊

[0830c15]  開闡

[0830c16]  靈感寺僧覺超

[0830c17]  醴泉寺僧慧澄

[0830c18]  保壽寺僧慧崇

[0830c19]  鳳翔府郿縣建法寺僧法敬

[0830c20]  右大興善寺三藏沙門不空奏。前件寺是  初置長安之日。將鎮帝國。首建斯寺。廊宇  宏大。全用一坊古來住持皆是名德。比緣
老宿淪沒僧眾凋殘。威儀軌則並是廢絕。  況綿歷多載。臺殿荒涼。瞻言清規。實所歎  惜。雖有後度戒律未閑。復屬艱難。事資福
祐。前件大德四十九人。並道業清高。洞明  經戒。眾所欽尚。堪為師範。伏乞。隷名此  寺。有闕續填。庶勠力  匡  持。葺理頹弊。永修  香火。以福
聖躬。其見任。之綱維。望並  依定。又緣寺之貧破。伏乞矜放諸雜差  科科得齊糧不絕報國行道。如　天恩允  許請宣付所司。

[0831a04]  勅旨依奏

[0831a05]  廣德二年正月二十三日

[0831a06]  司徒兼中書令汾陽郡王  (使)

[0831a07]  銀青光祿大夫行中書侍郎同平章事臣元  載宣朝散大夫行中書舍人長樂縣開國侯  臣潘炎奉行

[0831a10]  奉勅旨如右牒到奉行

[0831a11]  廣德二年二月二日

[0831a12]  侍中使

[0831a13]  黃門侍郎同平章事王縉

[0831a14]  給事中皡

[0831a15]  尚書祠部　牒三藏不空

[0831a16]  牒奉　勅如右牒至准　勅故牒

[0831a17]  廣德二年二月六日　　　令史藺玼牒

[0831a18]  主事何漪

[0831a19]  員外即岑參

降誕日請度七僧祠部　勅牒一首

[0831a21]  無名僧慧通年五十五  (絳州　曲沃縣　俗姓王　無籍　請住千福寺)

[0831a22]  慧雲年二十三  (京兆府　長安縣　俗姓段　無籍　請住大興善寺)

[0831a23]  僧慧琳年三十  (虢州　閿鄉縣　方祥鄉　閿鄉里　俗姓何　名光王　兄昢為戶請住興善寺)

[0831a24]  僧慧珍年卅三  (京兆府　萬年縣　洪洞鄉　福潤里　俗姓王名庭現伯高為戶請大興住善寺)

[0831a25]  僧法雄年廿八  (京兆府　富平縣　赤陽鄉　毘山里　無籍　請住靜法寺)

[0831a26]  僧法滿年十八  (京兆府　萬年縣　崇德鄉　文圓里　俗姓胡　祖賓為戶)

[0831a27]  僧慧璡年四十

[0831a28]  右興善寺三藏沙門不空奏。上件僧等自  出家來。常尋法教不闕師資。戒行精修實堪  為器。比雖離俗跡昌私名。今因　陛下開
降誕之辰。朝賀歡欣之日。伏請官名以為正  度。用資　皇祚以福無疆。如　天恩允許請  宣付所司。

[0831b07]  中書門下　牒祠部

[0831b08]  牒奉　勅宜依牒至准　勅故牒

[0831b09]  廣德二年十月十九日

[0831b10]  中書侍郎平章事杜鴻漸

[0831b11]  中書侍郎平章事元載

[0831b12]  黃門侍郎平章事王  (使)

[0831b13]  檢校侍中李  (使)

[0831b14]  檢校右僕射平章事  (使)

[0831b15]  大尉兼中書令  (使)

[0831b16]  尚書祠部　牒三藏不空

[0831b17]  牒奉中書門下　勅牒如右牒至准　勅故牒

[0831b18]  廣德二年十月十九日　　　　令史牒

[0831b19]  主事

請再譯仁王經　制書一首

[0831b21]  仁王經望依梵匣再譯舊文。

[0831b22]  右興善寺三藏沙門不空奏。伏以。如來妙  旨惠矜生靈。仁王寶經義崇護國。前代  所譯理未融通。潤色微言事歸明聖。伏惟
寶應元聖文武皇帝陛下。叡文啟運。  濬  哲乘時。弘闡真言。宣揚像教　皇風遠振。  佛日再明。每為黎元俾開講誦其仁王經。
望依梵匣再譯舊文。貝葉之言永無漏略。  金口所說更益詳明。仍請僧懷感．飛錫．子  翷．建宗．歸性．義嵩．道液．良賁．潛真．慧靈．
法崇．超悟．慧靜．圓寂．道林等。於內道場  所翻譯。福資　聖代。澤及含靈。寇濫永清  寰區允穆。傳之曠劫救護實深。

[0831c06]  中書門下　牒祠部

[0831c07]  牒奉　勅宜依牒至准　勅故牒

[0831c08]  永泰元年四月二日牒　　　　　　牒

[0831c09]  中書侍郎同平章事杜鴻漸

[0831c10]  中書侍郎同平章事元載

[0831c11]  黃門侍郎同平章事王  (使)

[0831c12]  檢校侍中李  (使)

[0831c13]  檢校右僕射平章事  (使)

[0831c14]  檢校左僕射平章事  (使)

[0831c15]  中書令  (使)

[0831c16]  尚書祠部　仁王經望依梵匣再譯舊文興  善寺三藏沙門不空牒奉中書門下　勅牒如  右牒至准　勅故牒

[0831c19]  永泰元年四月四日　　　令吏張濟牒

[0831c20]  主事楊獻

[0831c21]  郎中崔漪

杜中丞請迴封入翻譯　制一首

[0831c23]  鄜坊等州都防禦使特進試大常卿使持節  鄜州諸軍事鄜州刺史兼御史中丞上柱國鄭  國公桂杜冕宣州實封壹佰戶寶應元年五  月十九日制賜。

[0831c27]  右杜冕奏。臣素無功勳。曲霑　恩渥。謬踐  寵賜。願答聖慈。今迴寶應元年已後至永  泰元年已前封。約計錢一萬餘貫。臣請為
國迴造功德。其寶應元年封先請得二千  五百餘貫。到京分付興善寺不空三藏。助  翻譯佛經。其所請到封物錢。請充給道場。  齊儭翻譯抄寫糧食等用。其請未到者先
差弟統。請受望請各下所由。發遣續供其  佛經。或有梵夾未翻。冀聞傳譯。古本雖  著義味不周。特望　天恩。委新龍武軍  將軍李元琮勾當與三藏及與興善寺大
德縉真。僉量京城義學大德七人。同參會  翻譯各寫二十一本。頒示諸道及京城大  寺。即傳諸千界流布萬年。使不臣者滅蜂  蠆之形。逐狂虜者掃狼心之跡。伏惟　陛
下納無疆之福。膺無疆之休。即愚臣微  誠。生死願畢。特望　聖慈允許臣所請。

[0832a15]  中書門下

[0832a16]  牒奉　勅宜依牒至准　勅故牒

[0832a17]  永泰元年六月十八日牒

[0832a18]  中書侍郎平章事杜鴻漸

[0832a19]  中書侍郎平章事元載

[0832a20]  黃門侍郎平章事王  (使)

[0832a21]  檢校侍中李  (使)

[0832a22]  檢校右僕射平章事  (使)

[0832a23]  檢校左僕射平章事  (使)

[0832a24]  中書令在使院

謝御製新仁王經序表一首  (并賀百座見慶雲)

[0832a26]  三藏沙門不空言。不空道乏前修。學虧曩哲。  猥承　綸詔翻譯真經。若履春。氷猶臨泉谷。  伏惟　陛下撥開慧日布蔭慈雲　叡思風飛
龍章玉潤。躬為序述照煥大千。流法雨於  九天。竪勝幢於百座。威儀容衛。宛釋迦之  下鷲峯。士庶駢闐。猶波斯之詣王舍。慶雲呈
瑞。嘉氣浮空。足表大階之平。自叶無疆之祐。  不勝戴荷之至。謹奉表陳賀以聞。沙門不空  誠懼誠喜謹言。

[0832b06]  永泰元年九月二日

[0832b07]  興善寺三藏沙門不空上表

[0832b08]  寶應元聖文武皇帝批

[0832b09]  和上遠自蓮宮親緘貝葉。敷演玄教利濟蒼  生。翻譯既成。天人合會。朗三秋之霽景。開五  色之祥雲。闡揚真乘。符契妙理。頃因指喻
早結師資。覩此感通彌深頂敬。

贈金剛三藏開府及號　制一首

[0832b14]  勅不空三藏和尚。故金剛三藏天資秀異。氣  稟冲和。識洞四生。心依六度。爰自西域杖  錫東來。以梵行周身慈心濟物。覺花外照。
智炬內明。汲引群迷。證通圓寂。密傳法印。  隱示涅槃。衣鉢空存。音徽長往。教能垂後。  禮有飾終。宜旌美名俾叶榮。可贈開府儀同  三司。仍贈號大弘教三藏。

[0832b21]  永泰元年十一月一日

[0832b22]  中書令使

[0832b23]  銀青光祿大夫行中書侍郎平章事上柱  國頴川郡開國公元載宣

[0832b25]  正議大夫行中書舍人上柱國臣潘炎奉行

[0832b26]  奉　勅如右牒到奉行

[0832b27]  永泰元年十一月二十日

[0832b28]  侍中使

[0832b29]  特進行中書侍郎平章事知門下省事上柱國  鴻漸銀青光祿大夫行給事中上柱國臣盧允

[0832c02]  月日

[0832c03]  時都事

[0832c04]  右司郎中

[0832c05]  金紫光祿大夫吏部尚書博陵縣開國伯寓  正議大夫吏部侍郎上柱國隴西縣開國子  李卿

[0832c08]  銀青光祿大夫行吏部侍郎上柱國扶風縣  男延昌朝議大夫守尚書左丞集賢院學士副  知院事兼修國史館告贈開府儀同三司。仍  贈號大弘教三藏

[0832c12]  奉　勅如右符到奉行

[0832c13]  主事鳳

[0832c14]  令吏主涓

[0832c15]  書令史

[0832c16]  郎中元曾

[0832c17]  永泰元年十一月二十日下

拜不空三藏特進試鴻臚卿兼賜號　制  書一首

[0832c20]  勅不空三藏蓮宮釋種香界道師。性表真如。  學精祕藏。承紺園之妙旨開示四依。譯金口  之微言津梁六趣。身持梵匣遠涉流沙。傳燈
益明。甘露溥潤。散慈雲於火宅。揚慧日於  幽塗。頃者躬問勝因。弘示方便永決疑網。滋  予知牙。雖出塵之心齊謝於名位。而褒崇之
典式旌於賢哲。俾應嘉命用叶朝章。可特進  試鴻臚卿。仍賜號大廣智不空三藏。

[0832c28]  永泰元年十一月一日

[0832c29]  中書令使

[0833a01]  銀青光祿大夫中書侍郎平章事上柱國頴  川郡開國公臣元載宣

[0833a03]  中書舍人臣楊炎奉行

[0833a04]  奉　勅如右牒到奉行

[0833a05]  永泰元年十一月日

[0833a06]  檢校侍中使

[0833a07]  特進行中書侍郎權判門下省事上柱國衛國  公杜鴻漸

[0833a09]  銀青光祿大夫給事中上柱國范陽縣開國侯  盧允

[0833a11]  十一月日

[0833a12]  時都事

[0833a13]  左司郎中

[0833a14]  金紫光祿大夫吏部尚書上柱國博陵縣開國  伯  宇  正議大夫吏部侍郎上柱國隴西縣開國  子賜紫金魚袋李卿

[0833a17]  銀青光祿大夫吏部侍郎上柱國扶風縣開  國男延昌

[0833a19]  朝議郎守尚書右丞集賢殿學士副知院事兼  修國史館告特進試鴻臚卿大廣智不空三  藏

[0833a22]  奉　勅如右牒到奉行

[0833a23]  主事海

[0833a24]  令史涓

[0833a25]  書史令

[0833a26]  郎中諤

[0833a27]  永泰元年十一月日下　表制集卷第一

* * *

【經文資訊】大正藏第 52 冊 No. 2120 代宗朝贈司空大辨正廣智三藏和上表制集  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
