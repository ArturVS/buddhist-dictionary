犍陀國王經

後漢安息國三藏安世高譯

[0774a10] 聞如是：

[0774a10] 一時，佛在舍衛國祇樹給孤獨園，與千二百五十比丘俱。

[0774a11] 時有國王，號名犍陀，奉事婆羅門，婆羅門居在山中，多種果樹。

[0774a12] 時有採樵人，毀敗其果樹，婆羅門時見之，便將詣王所，言：「是人無狀，殘敗我果樹，王當治殺之。」王敬事婆羅門，不敢違之，即為殺敗樹者。

[0774a16] 自後未久，有牛食人稻，其主逐捶牛，折其一角，血流被面，痛不可忍。牛徑到王所白言：「我實無狀，食此人少稻，今為其見捶折我角。」稻主亦追到王所，王曉鳥獸語，告牛言：「我當為汝治殺之。」牛即報言：「今雖殺此人，亦不能令我不痛，但當約勅，後莫取人如我耳。」

[0774a22] 王便感念言：「我事婆羅門，但坐果樹，令我殺人；不如此牛也。」便呼婆羅門問言：「今事此道，有何福乎？」

[0774a24] 婆羅門報言：「可得攘災致福富貴長壽。」

[0774a25] 王復問言：「可得免於生死不？」

[0774a26] 報言：「不得免於生死也。」

[0774a26] 王獨念言：「當用此道為事。」便勅群臣嚴駕，往到佛所，五體投地，為佛作禮，白言：「我聞佛道至尊，巍巍教化，天下所度無數，願受法言，以自改操。」佛即授王五戒十善，為說一切天地人物無生不死者。

[0774b02] 王以頭面著地為禮，白佛言：「今奉尊法戒，當得何福？」

[0774b03] 佛言：「布施持戒，現世得福；忍辱、精進、一心、智慧者，其德無量，後上天上，亦可得作遮迦越王，亦可得無為度世之道。」佛即為王現相好威神光耀，王即歡喜意解，便得須陀洹道。

[0774b07] 阿難正衣服，頭面著地，為佛作禮，白佛言：「此王與牛，本何因緣？牛語意便解，捨婆羅門，而事佛道，見佛聞法，即得道迹。」

[0774b10] 佛言：「乃昔拘那含牟尼佛時，王與牛為兄弟，作優婆塞，俱持齋一日一夜。王守法精進不懈怠，壽終昇天上，壽盡下為國王；牛時犯齋夜食，後受其罪，罪畢復作牛，百世尚有宿識，故來開悟王意。牛後七日，壽終上生天上。」

[0774b15] 佛言：「四輩弟子！受持齋戒，不可犯也。」

[0774b16] 諸比丘僧、比丘尼、優婆塞、優婆夷、天、龍、鬼神，聞經歡喜，前為佛作禮而去。

犍陀國王經

【經文資訊】大正藏第 14 冊 No. 0506 犍陀國王經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，維習安大德提供，閻學新大德輸入／Gamblers 大德初校／沈介磐大德二校，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA