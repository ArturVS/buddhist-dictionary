大乘寶月童子問法經

西天譯經三藏朝散大夫試鴻臚少卿傳法大師臣施護奉　詔譯

[0108c08] 如是我聞：

[0108c08] 一時，佛在王舍城鷲峯山中，與大苾芻眾五萬五千俱胝；一心行菩提行，無能勝菩薩等八萬百千無數俱胝那臾多；諸天人等百千那臾多。

[0108c12] 爾時，世尊於其食時著衣持鉢，與苾芻眾并諸菩薩、天龍神等，恭敬圍繞，入王舍大城，於彼乞食。

[0108c14] 是時，頻婆娑羅王子名寶月童子，因為事故乘大龍象出王舍大城。遙見世尊，即下龍象，而詣佛所。到已致敬，頭面禮足，住立一面。寶月童子白佛言：「如來、應供、正等正覺！唯願世尊，說彼十方如來所有名號。若有信心善男子、善女人，聞是名已，所有五逆等罪及一切業障，悉皆消除，於無上正等正覺速得不退。」

[0108c22] 爾時，世尊告寶月童子言：「善哉，善哉！汝能樂聞如來名號之義，此意賢善，一切罪業決定消除。童子！汝今諦聽，善思念之！我為汝說。

[0108c25] 「童子！過於東方百千俱胝那臾多恒河沙等佛剎，彼有世界名曰無憂，彼有如來，名賢吉祥，應供、等正覺，少病少惱，乃至為諸眾生恒說妙法。彼佛壽命，六萬百千俱胝那臾多無數劫。彼世界中無其日月晝夜，唯有佛光普照一切，及照地獄、傍生、焰魔羅界一切眾生令得解脫，無量眾生得無生法忍。」

[0109a03] 佛言：「童子！南方過百千俱胝那臾多恒河沙等佛剎，彼有世界名曰寂靜，彼有如來，名無邊光，應供、正等正覺，為諸眾生恒說妙法。」

[0109a06] 佛言：「童子！西方過百千俱胝那臾多恒河沙等佛剎，彼有世界名曰歡喜，彼有如來，名喜吉祥，應供、正等正覺，為諸眾生恒說妙法。」

[0109a09] 佛言：「童子！北方過百千俱胝那臾多恒河沙等佛剎，彼有世界名曰不動，彼有如來，名曰寶幢，應供、正等正覺，為諸眾生恒說妙法。」

[0109a12] 佛言：「童子！東南方過百千俱胝那臾多恒河沙等佛剎，彼有世界名曰正行，彼有如來，名曰無憂吉祥，應供、正等正覺，為諸眾生恒說妙法。」

[0109a16] 佛言：「童子！西南方過百千俱胝那臾多恒河沙等佛剎，彼有世界名曰寶幢吉祥，彼有如來，名曰寶幢，應供、正等正覺，為諸眾生恒說妙法。」

[0109a20] 佛言：「童子！西北方過百千俱胝那臾多恒河沙等佛剎，彼有世界名曰妙聲，彼有如來，名吉祥花，應供、正等正覺，為諸眾生恒說妙法。」

[0109a24] 佛言：「童子！東北方過百千俱胝那臾多恒河沙等佛剎，彼有世界名曰安樂，彼有如來，名蓮華光嬉戲智，應供、正等正覺，為諸眾生恒說妙法。」

[0109a28] 佛言：「童子！下方過百千俱胝那臾多恒河沙等佛剎，彼有世界名曰廣大，彼有如來，名光明吉祥，應供、正等正覺，為諸眾生恒說妙法。」

[0109b02] 佛言：「童子！上方過百千俱胝那臾多恒河沙等佛剎，彼有世界名為月光，彼有如來，名財吉祥，應供、正等正覺，為諸眾生恒說妙法。

[0109b05] 「童子！如是一切世界佛剎，皆有清淨旃檀樓閣，所有如來名號，若人聞已，恭敬受持、書寫讀誦、廣為人說，所有五逆等一切罪業悉皆消除，亦不墮地獄、傍生、焰魔羅界，於無上正等正覺速得不退。

[0109b09] 「於意云何？童子！於過去大無數，及廣大無邊無數劫，時有世界名曰寶生，彼有如來，名精進吉祥，應供、正等正覺，彼十如來於精進吉祥佛所為菩薩位，於其佛前供養發願：『我等各於佛剎成無上正等正覺之時，若有眾生經剎那間至須臾之間，聞我十佛名號，聞已恭敬受持、書寫讀誦、廣為人說，所有五逆等一切罪業悉皆消除，亦不墮地獄、傍生、焰魔羅界，於無上正等正覺速得不退。』」

[0109b19] 爾時，寶月童子如是聞已，而復白言：「世尊！彼佛如來壽量云何？」

[0109b20] 世尊答言：「彼佛壽十阿僧祇、百千俱胝、那臾多世界微塵等劫。」

[0109b21] 童子聞已，白佛言：「彼佛如來，甚為希有！如是悲心發願，為諸眾生得此壽量。」

[0109b23] 佛言：「童子！若有眾生聞此十佛名號，恭敬受持、書寫讀誦、信樂修行，所有無量、無邊福德悉得具足，三業之罪亦不能生。

[0109b26] 「童子！若有善男子、善女人，於恒河沙等佛剎，滿中七寶供養如來，經百千歲獲福無量；若善男子、善女人聞是十佛名號，恭敬信受、書寫讀誦、為他解說，所得福德勝前供養無量無邊。」

[0109c02] 爾時，索河世界主、大梵天王、帝釋天子、四天大王、穌枲麼天子、大自在天子，以最上旃檀香粖散世尊前而為供養，白世尊言：「若有眾生於此正法，書寫讀誦、信解受持，得一切天人、阿修羅尊重禮拜，所有地獄、畜生、焰魔羅界、阿修羅身及餓鬼趣，皆得解脫。」

[0109c07] 佛言：「若此正法，耳根得聞、受持讀誦，罪惡魔冤不能侵害，於阿耨多羅三藐三菩提速得不退。」

[0109c10] 爾時，世尊而說頌曰：

「持此世尊十名號，　　如是壽命俱胝劫，
　佛說功德不思議，　　未來成就二足尊。」

[0109c13] 爾時，頻婆娑羅王寶月童子，白於世尊而說伽他曰：

「大無畏善說，　　無邊無量佛，
　眾生最上師，　　我今歸命禮。
　如是今修學，　　一切佛知見，
　願斷於煩惱，　　速成於菩提。」

[0109c19] 爾時，童子說此頌已，白世尊言：「我今如是所有忍辱，菩薩大智總持法門，方廣之教佛菩提行，如是修學行菩提行。」

[0109c22] 爾時，世尊復說頌曰：

「若人受持佛名號，　　水火盜賊不能侵，
　毒藥刀杖王難等，　　一切諸苦自消除，
　如是速得於菩提，　　廣令流布佛名號。

[0109c26] 「若此正法於末世時，有人受持讀誦，此人命終速成佛道；若以香花供養一切諸佛經多劫時，不如有人於此正法暫時書寫讀誦，所得福德無量無邊；若人以最上所愛七寶，滿於一切剎土之中，供養一切諸佛，亦不如讀誦此經得福甚多。」

[0110a02] 佛說此經時，無量百千俱胝那臾多眾生，發阿耨多羅三藐三菩提心；無量、無邊眾生得無生忍，不退轉於阿耨多羅三藐三菩提。

[0110a05] 佛說是語時，寶月童子等，皆大歡喜，作禮而退。

大乘寶月童子問法經

【經文資訊】大正藏第 14 冊 No. 0437 大乘寶月童子問法經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA