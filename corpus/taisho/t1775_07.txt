注維摩詰經卷第七
後秦釋僧肇選

佛道品第八

[0390b20]  爾時文殊師利問維摩詰言菩薩云何通達佛  道。

[0390b21]  什曰。因上章天女隨願受身流通佛  法故廣圓應之迹以明通達之功也。肇曰。  上云諸佛之道以無得為得。此道虛玄非
常行之所通。通之必有以。故問所以通  也。生曰。應化無方為佛之道既能體之為  通達矣。

[0390b27]  維摩詰言若菩薩行於非道。

[0390b27]  什曰。非道有  三種。一者惡趣果報。二者惡趣行業。三者世  俗善業及善業果報也。凡非其本實而處之
皆名非道。處非而不失其本。故能因非道  以弘道。則通斯通矣。譬如良醫觸物為藥  故醫術斯行遇病斯治。

[0390c04]  是為通達佛道。

[0390c04]  肇曰。夫以道為道非道為  非道者。則愛惡竝起垢累茲彰。何能通心妙  旨達平等之道乎。若能不以道為道不
以非道為非道者。則是非絕於心。遇物斯  可乘矣。所以處是無是是之情。乘非無非  非之意。故能美惡齊觀履逆常順。和光塵  勞愈晦愈明。斯可謂通達無礙平等佛道
也。生曰。既出其表而行之者皆應化然也。  因天女即是其事故廣之焉。

[0390c13]  又問云何菩薩行於非道答曰若菩薩行五無  間而無惱恚。

[0390c14]  什曰。五無間罪業也。地獄至  餓鬼惡趣果報也。肇曰。五逆罪必由惱恚  生。此罪捨身必入地獄受苦無間也。菩薩
示行五逆而無惱恚。是由不以逆為逆  故能同逆耳。若以逆為逆者孰敢同之。

[0390c19]  至于地獄無諸罪垢。

[0390c19]  肇曰。罪垢地獄因也。  示受其報實無其因。

[0390c21]  至于畜生無有無明憍慢等過。

[0390c21]  肇曰。癡慢  偏重多墮畜生。

[0390c23]  至于餓鬼而具足功德。

[0390c23]  肇曰。慳貪無福多  墮餓鬼。

[0390c25]  行色無色界道不以為勝。

[0390c25]  什曰。梵本云至  色無色界。凡夫生彼則謂為涅槃第一最勝。  今有為而生不以為勝也。肇曰。上二界道  受有之因。雖同其行知其卑陋也。

[0390c29]  示行貪欲離諸染著示行瞋恚於諸眾生無有  恚閡示行愚癡而以智慧調伏其心。

[0391a01]  肇曰。  示行三毒而不乖三善也。

[0391a03]  示行慳貪而捨內外所有不惜身命示行毀禁  而安住淨戒乃至小罪猶懷大懼示行瞋恚而  常慈忍示行懈怠而勤修功德示行亂意而常
念定示行愚癡而通達世間出世間慧。

[0391a06]  肇  曰。示行六弊而不乖六度也。

[0391a08]  示行諂偽而善方便隨諸經義。

[0391a08]  什曰。雖迹  與諂同。而實不乖正。所謂善方便隨諸經  義也。肇曰外現隨俗諂偽內實隨經方便  也。

[0391a12]  示行憍慢而於眾生猶如橋梁。

[0391a12]  什曰。言其  謙下為物所凌踐忍受無慢。猶如橋梁  也。肇曰。使物皆踐我上取卑下之極也。

[0391a15]  示行諸煩惱而心常清淨。

[0391a15]  肇曰。煩惱顯於  外。心淨著於內。

[0391a17]  示入於魔而順佛智慧不隨他教。

[0391a17]  肇曰。外  同邪教。內順正慧也。

[0391a19]  示入聲聞而為眾生說未聞法。

[0391a19]  什曰。處非  不捨其本則勝習愈明。故不待聞而後說  也。肇曰。聲聞不從人聞不能自悟。況能為  人說所未聞。

[0391a23]  示入辟支佛而成就大悲教化眾生。

[0391a23]  肇曰。  大悲大乘法。非辟支佛所能行。

[0391a25]  示入貧窮而有寶手功德無盡。

[0391a25]  什曰。手能  出寶廣施無盡。肇曰。手出自然寶周窮無  盡。

[0391a28]  示入形殘而具諸相好以自莊嚴示入下賤而  生佛種姓中具諸功德。

[0391a29]  什曰。佛種姓即是  無生忍。得是深忍名曰法生。則已超出下  賤入佛境也。肇曰。得無生忍必繼佛種。  名生佛種姓中也。

[0391b04]  示入羸劣醜陋而得那羅延身。

[0391b04]  什曰。天力  士堅固端正身也。

[0391b06]  一切眾生之所樂見。

[0391b06]  肇曰。那羅延天力士  名也。端正殊妙志力雄猛。

[0391b08]  示入老病而永斷病根超越死畏。

[0391b08]  肇曰。法  身大士生死永盡。況老病乎。

[0391b10]  示有資生而恒觀無常實無所貪示有妻妾  婇  女而常遠離五欲淤泥。

[0391b11]  什曰。如太子慕魄  比也。

[0391b13]  現於訥鈍而成就辯才總持無失示入邪濟而  以正濟。

[0391b14]  什曰。渡處名為濟也。

[0391b15]  度諸眾生。

[0391b15]  肇曰。津河可度處名正濟。險  難處名邪濟。佛道名正濟。外道名邪濟也。

[0391b17]  現遍入諸道而斷其因緣。

[0391b17]  肇曰。遍入異道。  豈曰慕求。欲斷其緣耳。

[0391b19]  現於涅槃而不斷生死。

[0391b19]  肇曰。現身涅槃而  方入生死。自上所列於菩薩皆為非道而  處之無閡。乃所以為道。故曰通達佛道也。

[0391b22]  文殊師利菩薩能如是行於非道是為通達佛  道於是維摩詰問文殊師利。

[0391b23]  什曰。自相遇  以來維摩獨說。似是辯慧之功偏有所歸。今  令彼說欲顯其德者也。亦云。推美以為  供養也。

[0391b27]  何等為如來種。

[0391b27]  什曰。種根本因緣一義耳。  因上大士隨類化物通達佛道。固知積惡  眾生能發道心。能發道心則是佛道因緣。
故問佛種也。亦云。新學欲得佛而未知佛  因。故問其因也。肇曰。既辯佛道所以通。又  問其道之所出也。維摩文殊迭為問答應
物而作。孰識其故。生曰。如來種是擬穀種  為言也。向以示眾惡為佛。今明實惡為種。  故次反問焉。

[0391c07]  文殊師利言有身為種。

[0391c07]  什曰。有身謂有漏  五受陰也。義云。有身應是身見。身見三有之  原結累根本。故直言身見。身見計我欲令
得樂則能行善。故為佛種也。肇曰。有身身  見。夫心無定所隨物而變。在邪而邪在正  而正。邪正雖殊其種不異也。何則變邪而
正改惡而善。豈別有異邪之正異惡之善超  然無因忽爾自得乎。然則正由邪起善因  惡生。故曰眾結煩惱為如來種也。

[0391c16]  無明有愛為種。

[0391c16]  什曰。向總說。此開為二門  也。一切結屬二門。故偏舉二門也。自此已  下次第廣開者也。

[0391c19]  貪恚癡為種四顛倒為種五蓋為種。

[0391c19]  什曰。  四倒為因五蓋為果。是則名曰生死兩輪。  兩輪既具六趣斯遊。

[0391c22]  六入為種。

[0391c22]  什曰。義言六情愛也。愛為生本  故偏廣開也。

[0391c24]  七識住為種。

[0391c24]  什曰。初禪中除劫初梵王及  劫初諸小梵自後合為第一識住。劫初唯有  梵王未有餘梵。梵王念欲有餘梵。餘梵爾
時遇會來生。梵王因起邪見謂是己造。餘  梵亦自謂從梵王生。雖有精麁其邪想不  異。是名異身一想。第二識住也。二禪形無  優劣而心有若干。除入解脫種種異念。是
名一形異想。是第三識住也。三禪形無精  麁心無異想。所謂一樂想。第四識住也。并  無色前三地是名七識住也。識住識得安  住也。識念分明無有惱患無壞者是名為
住。惡趣則苦痛壞。四禪則無想壞。非想滅定  壞。亦彼地心想微昧念不分明。故識不安  住也。問曰。欲界亦惡趣所壞。云何立識
住也。答曰。取地壞不取界壞。欲界惡趣善  趣趣乖地異。苦樂殊致義不相涉。故不相  壞也。又義云。應為七使也。

[0392a12]  八邪法為種九惱處為種。

[0392a12]  什曰。愛我怨家  憎我知識惱我己身。一世則三。三世為九。  義云。九結也。

[0392a15]  十不善道為種以要言之六十二見及一切煩  惱皆是佛種。

[0392a16]  肇曰。塵勞眾生即成佛道。更  無異人之成佛。故是佛種也。生曰。夫大乘  之悟本不近捨生死遠更求之也。斯為在
生死事中即用其實為悟矣。苟在其事而  變其實為悟始者。豈非佛之萌芽起於生  死事哉。其悟既長其事必巧。不亦是種之  義乎。所以始於有身終至一切煩惱者。以
明理轉扶疎至結大悟實也。

[0392a24]  曰何謂也。

[0392a24]  肇曰。夫妙極之道必有妙極之  因。而曰塵勞為種者何耶。生曰。佛為至極  之慧。而以眾惡為種未可孑孤。故問云爾。

[0392a27]  答曰若見無為入正位者。

[0392a27]  什曰。苦法忍至  羅漢無生至佛皆名正位也。言無為而入  者。由取相見故入正位而取證。又言見  無為無為者盡諦。盡諦是其證法決定分明。
見前二諦時雖無反勢未決定分明。言據  其決定取證處。

[0392b04]  不能復發阿耨多羅三藐三菩提心。

[0392b04]  生曰。  以現事明之也。見無為入正位者。苦法  忍已上結使已斷既至其所始為見之。以  本欲捨生死求悟。悟則在生死外矣。無
復不捨即悟之義。故不能復發菩提心也。

[0392b09]  譬如高原陸地不生蓮華卑濕淤泥乃生此華  如是見無為法入正位者終不復能生於佛法  煩惱泥中乃有眾生起佛法耳。

[0392b11]  生曰。諭入  正位。

[0392b13]  又如殖種於空終不得生糞壤之地乃能滋茂  如是入無為正位者不生佛法起於我見如須  彌山。

[0392b15]  什曰。言其見深而高也。肇曰。我心自  高如須彌之在眾山也。

[0392b17]  猶能發于阿耨多羅三藐三菩提心生佛法矣。

[0392b18]  生曰。諭見無為也。此二諭以明萌發其  事焉。

[0392b20]  是故當知一切煩惱為如來種。

[0392b20]  什曰。謂為  眾生無鞅數劫以煩惱受身深入生死。廣  積善本兼濟眾生。然後得成佛道。所以為  種也。

[0392b24]  譬如不下巨海終不能得無價寶珠如是不入  煩惱大海則不能得一切智寶。

[0392b25]  肇曰。二乘  既見無為安住正位。虛心靜漠宴寂恬怡。  既無生死之畏而有無為之樂。澹泊自足無  希無求。孰肯蔽蔽以大乘為心乎。凡夫沈
淪五趣為煩惱所蔽。進無無為之歡退有  生死之畏。兼我心自高唯勝是慕。故能發迹  塵勞標心無上。樹根生死而敷正覺之華。  自非凡夫沒命洄淵遊盤塵海者。何能致
斯無上之寶乎。是以凡夫有反覆之名。二乘  有根敗之恥也。生曰。無價寶珠是海之所  成。一切智寶亦是煩惱所作也。要入煩惱海
中求之然後得矣。此一諭以明既不捨結  有反入義焉。

[0392c09]  爾時大迦葉歎言善哉善哉文殊師利快說此  語誠如所言塵勞之儔為如來種我等今者不  復堪任發阿耨多羅三藐三菩提心乃至五無
間罪猶能發意生於佛法而今我等永不能發  譬如根敗之士其於五欲不能復利如是聲聞  諸結斷者於佛法中無所復益永不志願。

[0392c14]  肇  曰。迦葉自知己心微弱不能發大道意。至  於勝求乃後五逆之人。傷己無堪。故善文  殊之說。

[0392c18]  是故文殊師利凡夫於佛法有反復而聲聞無  也所以者何凡夫聞佛法能起無上道心不斷  三寶正使聲聞終身聞佛法力無畏等永不能  發無上道意。

[0392c21]  肇曰。凡夫聞法能續佛種。則  報恩有反復也。聲聞獨善其身不弘三  寶。於佛法為無反復也。又法華云。二乘中
止終必成佛而此經以根敗為諭。無復志  求。夫涅槃者道之真也妙之極也。二乘結習  未盡闇障未除。如之何以垢累之神而求  真極之道乎。以其三有分盡故假授涅槃。
非實涅槃也。此經將以二乘疲厭生死進  向已息潛隱無為綿綿長久。方於凡夫則  為永絕。又抑揚時聽卑鄙小乘。至人殊應  其教不一。故令諸經有不同之說也。

[0393a03]  爾時會中有一菩薩名普現色身問維摩詰  言居士父母妻子親戚眷屬吏民知識悉為是  誰奴婢僮僕象馬車乘皆何所在。

[0393a05]  肇曰。淨  名權道無方隱顯難測。外現同世家屬。內  以法為家屬。恐惑者見形不及其道。故生  斯問也。生曰。普現色身以通達佛道為迹
也。問此義者。欲明其事要必有本反于生  死之致。故能無不入矣。是以答終戒品便  云所為無方也。

[0393a12]  於是維摩詰以偈答曰智度菩薩母。

[0393a12]  生曰。  所謂菩薩以智慧為主。而智慧以內解為  用。有母義焉。

[0393a15]  方便以為父。

[0393a15]  什曰。窮智之原故稱度。梵  音中有母義故以為母。亦云。智度雖以明  照為體。成濟萬行比其功用不及方便。
故以為母。正方便父。梵音中有父義。方便  有二種。一深解空而不取相受證。二以實  相理深莫能信受要須方便誘引群生令
其漸悟。方便義深而功重。故為父也。肇曰。  智為內照權為外用。萬行之所由生。諸佛  之所因出。故菩薩以智為母以權為父。生
曰。方便以外濟為用。成菩薩道父義也。

[0393a25]  一切眾導師無不由是生。

[0393a25]  什曰。菩薩如來  通名導師。以新學謂其未離受生應有  父母。今欲顯其以法化生絕於受身。故答  之以法也。生曰。菩薩以上至佛也。

[0393a29]  法喜以為妻。

[0393a29]  什曰。如二禪中自欣離下  地故生喜。亦於諸善及實法深心愛樂發  大歡喜。以此自娛外無餘欣。喜為樂具。其
諭如妻也。肇曰。法喜謂見法生內喜也。世  人以妻色為悅。菩薩以法喜為悅也。生  曰。妻以守節為欣。失節則憂。喜於法者  此之謂也。

[0393b07]  慈悲心為女。

[0393b07]  什曰。慈悲性弱從物入有。猶  如女之為性弱而隨物也。肇曰。慈悲之情  像女人性。故以為女。生曰。慈悲以外適為  用。有女義焉。

[0393b11]  善心誠實男。

[0393b11]  什曰。誠實之心於事能辨。猶  男有貞固之性濟成於家業也。肇曰。誠實  貞直男子之性。亦有為惡而實。故標以善
心。生曰。其心既善加以誠實。必能幹濟菩  薩家而成大業。有男事焉。故云誠實男也。

[0393b16]  畢竟空寂舍。

[0393b16]  什曰。障蔋風雨莫過於舍。  滅除眾想莫妙於空。亦能絕諸問難降伏  魔怨。猶密宇深重寇患自消。亦云。有非真
要時復暫遊。空為理宗以為常宅也。肇曰。  堂宇以蔽風霜。空寂以障塵想。生曰。於緣  為有是外有也。自性則無為內虛也。可以
庇非法風雨而障結賊之患。是舍之理也。

[0393b23]  弟子眾塵勞。

[0393b23]  什曰。眾塵即塵勞眾生。化使  從己令受正道也。

[0393b25]  隨意之所轉。

[0393b25]  什曰。轉令從己化也。肇曰。  塵勞眾生隨意所化無非弟子也。生曰。轉  眾塵之愚以為智慧之明。豈非從化義哉。

[0393b28]  道品善知識。

[0393b28]  什曰。三十七品三乘通用。菩  薩兼以六度為道品。取其親附守護利益  成就。義同三益。故類之知識。

[0393c02]  由是成正覺。

[0393c02]  肇曰。成益我者三十七道品  也。可謂善知識乎。生曰。益我以道。由之  而成善友義也。

[0393c05]  諸度法等侶。

[0393c05]  什曰。或有雖為知識不必  能為剋終之伴。或雖為伴而不為知識。  又言伴侶明善始令終必至道場也。肇
曰。六度大乘之要行。發心為侶。俱至道場  吾真侶也。生曰。我本欲到諸法彼岸而假  諸度得至。伴之良者也。

[0393c11]  四攝為妓女。

[0393c11]  什曰。四攝聚眾。猶眾妓之  引物也。肇曰。四攝悅眾以當妓女也。生曰。  悅以取人四攝理也。

[0393c14]  歌詠誦法言以此為音樂。

[0393c14]  肇曰。口詠法言  以當音樂。生曰。悅耳致樂莫善於此。

[0393c16]  總持之園苑。

[0393c16]  什曰。總持廣納為眾妙之林。  奇翫娛心猶如園苑也。生曰。持諸法使不  得散失為園苑義也。

[0393c19]  無漏法林樹。

[0393c19]  生曰。無漏之法既根深不可  拔。又理高而扶疎為樹之像。漏法不復得  間錯其間。林之義矣。

[0393c22]  覺意淨妙華。

[0393c22]  什曰。華之體合則不妙。開過  則毀。開合得適乃盡其妙也。調順覺意亦  復如是。高則放散。下則沈沒。高下得中乘
平直往。開合之相其猶淨華也。生曰。七覺  以開悟為道。無染為淨。華之法者也。

[0393c27]  解脫智慧果。

[0393c27]  什曰。解脫無為果也。智慧有  為果也。生曰。結盡為解脫也。從智慧生即  以名之。終期所得為果矣。

[0394a01]  八解之浴池。

[0394a01]  什曰。水之為用除垢去熱。  解脫之性亦除執去閡也。生曰。八以擬八  方也。解脫者除垢懷也。故有浴池義焉。

[0394a04]  定水湛然滿。

[0394a04]  生曰。止則能鑒。水之義也。既  定意足湛然滿矣。

[0394a06]  布以七淨華。

[0394a06]  什曰。一戒淨。始終淨也。身口  所作無有微惡。意不起垢。亦不取相亦不  願受生。施人無畏不限眾生。二心淨。三
乘制煩惱心斷結心乃至三乘漏盡心名為  心淨。三見淨。見法真性不起妄想。是名見  淨。四度疑淨。若見未深當時雖了後或生
疑。若見深疑斷名度疑淨。五分別道淨。善  能見是道宜行非道宜捨。是名分別道淨。  六行斷知見淨。行謂苦難苦易樂難樂易四
行也。斷謂斷諸結也。學地中盡未能自知  所行所斷。既得無學盡智無生智。悉自知見  所行所斷。通達分明。是名行斷知見淨。七涅
槃淨也。生曰。一戒淨。二心淨。三見淨。四度  疑淨。五道非道知見淨。六行知見淨。七斷知  見淨。此七既以淨好為理。而從定水中出。  義為水中華焉。

[0394a22]  浴此無垢人。

[0394a22]  什曰。無垢而浴者。為除熱  取適也。菩薩無結而入八解者。外將為眾  生內自娛心也。肇曰。總持強記萬善之苑
也。於此苑中樹無漏之林敷七覺之華。結  解脫之果嚴八解之池。積禪定之水湛然  充滿。布七淨之華羅列水上。然後無垢之  士遊此林苑浴此華池。閑宴嬉遊。樂之至
也。豈等俗苑林水之歡乎。覺意七覺意也。  解脫有為無為果也。智慧即果智也。生曰。浴  此則乃無復垢矣。

[0394b03]  象馬五通馳。

[0394b03]  什曰。駕大乘車遊於十方  自在無閡。兼運眾生俱至道場也。生曰。五  通不疾而速。以諭象馬。

[0394b06]  大乘以為車。

[0394b06]  生曰。駕以大乘車矣。

[0394b07]  調御以一心。

[0394b07]  什曰。一心梵本云和合。道品  心中有三相。一發動二攝心三名捨。若發動  過則心散。散則攝之。攝之過則沒。沒則精
進令心發動。若動靜得適則任之令進。容  豫處中是名為捨。捨即調御。調御即和合  也。譬如善御遲則策之。疾則制之。舒疾得  宜則放之令去。縱步夷塗必之所往也。
生曰。一心謂捨也。若無復高下遲疾。便宜  任之以一心矣。

[0394b16]  遊於八正路。

[0394b16]  肇曰。五通為象馬。大乘為上  車。一心為御者。遊於八正道也。生曰。八正  為通衢而遊其上矣。

[0394b19]  相具以嚴容眾好飾其姿。

[0394b19]  什曰。嚴飾足於  體不假外也。生曰。相好為嚴飾具者也。

[0394b21]  慚愧之上服。

[0394b21]  什曰。旨取其防非止惡。猶衣  服可以禦風寒也。肇曰。慚愧。障眾惡。法身  之上服。生曰。衣服障形者恥露其醜也。慚
愧不為惡事此之謂者也。

[0394b25]  深心為華鬘。

[0394b25]  什曰。深心信樂故能修善處  善之先。猶鬘之在首。又云。深心發明眾善。  亦如華鬘飾形服也。肇曰。深心法身之上
飾。猶華鬘之在首。生曰。華鬘者既為首飾。  而束髮使不亂也。深心是檢行之初。故以  諭焉。

[0394c02]  富有七財寶。

[0394c02]  什曰。信戒聞捨慧慚愧也。處  家則能捨財。出家則能捨五欲及煩惱也。  由信善故持戒。持戒則止惡。止惡已則進
行眾善。進行眾善要由多聞。聞法故能捨。  能捨則慧生。故五事次第說也。五事為寶。慚  愧為守人。守人於財主亦是財。故七事通
名財也。生曰。財寶有七。其理無窮。富之極  者也。

[0394c10]  教授以滋息。

[0394c10]  生曰。教授眾生。是與人之長  善也。

[0394c12]  如所說修行迴向為大利。

[0394c12]  什曰。行自行也。  以七財為本。又彼我兼利。復以此福迴向  佛道。七財彌增則利之大也。肇曰。七財信戒
聞捨慧慚愧也。世人以玉帛為饒。菩薩以  七財為富。出入法寶與人同利。兼示以  滋息之法。令如說修行迴向佛道。此利之  大者也。生曰。如所說修行既收外益。而可
以易得大寶。故為大利也。

[0394c20]  四禪為床座。

[0394c20]  什曰。言四禪取其似床座能  離三患也。一離毒螫。二離垢塵。三離濕  冷。四禪亦離三患也。離瞋恚毒．貪欲塵．睡
眠冷。離此三患安隱快樂也。肇曰。世人為  毒螫下濕所以伐木為床。菩薩為下界毒  惡故以四禪為床。生曰。四以擬四方也。  禪以安樂為理。床之象者也。

[0394c27]  從於淨命生。

[0394c27]  肇曰。四禪高床修淨命之所  成。生曰。淨命為禪之巧功。

[0394c29]  多聞增智慧以為自覺音。

[0394c29]  什曰。向說床則  眠其安寢。安寢則覺之有法。故次說樂。  外國貴人眠時要先勅樂人。明相出時微奏  樂音。然後乃覺。今以多聞法音覺其禪寢
也。肇曰。外國諸王臥欲起時奏絲竹。自覺  菩薩安寢四禪。多聞以自覺。生曰。外國貴人  臥欲覺時。作樂以覺之也。從聞而悟者此  之謂也。

[0395a08]  甘露法之食。

[0395a08]  什曰。諸天以種種名藥著海  中。以寶山摩之令成甘露。食之得仙。名  不死藥。佛法中以涅槃甘露令生死永斷。
是真不死藥也。亦云。劫初地味甘露。食之則  長生。佛法中則實相甘露養其慧命。是真甘  露食也。生曰。天食為甘露味也。食之長壽。
遂號為不死食也。泥洹是不死之法。故以諭  焉。

[0395a16]  解脫味為漿。

[0395a16]  什曰。味有四種。一出家離五  欲。二行禪離憒亂煩惱。三智慧離妄想。四  涅槃離生死。亦有二種解脫。一解脫煩惱。
二解脫於閡也。亦云。愛性無漏名之為  渴。愛斷則得解脫。解脫止愛渴故名漿。四  味亦以除愛渴故為漿也。肇曰。無漏甘露
以充其體。八解脫法漿以潤其身也。生曰。  愛為縛之本。以無厭為懷。若渴之須水則  大苦矣。若解脫之者以無渴愛為漿。無  苦為味也。

[0395a26]  淨心以澡浴。

[0395a26]  什曰。心淨則無染。無染即為  浴。亦名游八解也。生曰。淨於心垢為澡  浴也。

[0395a29]  戒品為塗香。

[0395a29]  什曰。淨戒除穢不假香也。  肇曰。淨心為澡浴之水。戒具為塗身之香。  生曰。戒在形而外勳為塗身香也。

[0395b03]  摧滅煩惱賊。

[0395b03]  什曰。煩惱有二種斷。一遮斷。  二永斷。摧滅遮斷也。下降伏四魔永斷也。  上說資養四體。體既平健則廣興事業。自
此已下是說其事業。生曰。自此已下明其  有所云為。

[0395b08]  勇健無能踰降伏四種魔勝幡建道場。

[0395b08]  什  曰。外國破敵得勝則竪勝幡。道場降魔亦  表其勝相也。肇曰。外國法戰諍破敵立幡  以表勝。菩薩摧煩惱賊降四魔怨乃立道
場建勝相也。

[0395b13]  雖知無起滅示彼故有生悉現諸國土如日無  不見。

[0395b14]  肇曰。知無起滅則得法身。無復生  分。為彼有生。故無往不見。自此已下盡  歎菩薩變應之德。以法為家故其能若此。

[0395b17]  供養於十方無量億如來諸佛及己身無有分  別想。

[0395b18]  肇曰。未甞覺彼己之異也。

[0395b19]  雖知諸佛國及與眾生空而常修淨土教化於  群生。

[0395b20]  肇曰。知空不捨有。所以常處中。

[0395b21]  諸有眾生類形聲及威儀無畏力菩薩一時能  盡現覺知眾魔事而示隨其行以善方便智隨  意皆能現或示老病死。

[0395b23]  什曰。如佛欲化弗  迦沙王。故現作老比丘。亦如四城門所化  比也。

[0395b26]  成就諸群生了知如幻化通達無有閡或現劫  盡燒天地皆洞然眾生有常想照令知無常。

[0395b28]  什曰。或實燒或不實燒。不實燒者。二日乃至  三四日出時。眾生見燒相即悟無常。還攝  不燒也。

[0395c02]  無數億眾生俱來請菩薩一時到其舍化令向  佛道經書禁呪術工巧諸伎藝盡現行此事饒  益諸群生世間眾道法悉於中出家。

[0395c04]  什曰。  以同習相感先同而後乖也。出家人有德為  物所宗。故現入出家修德引物也。

[0395c07]  因以解人惑而不墮邪見。

[0395c07]  肇曰。九十六種  皆出家求道。隨其出家欲解其惑。不同其  見也。

[0395c10]  或作日月天。

[0395c10]  什曰。劫初時未有日月亦未  有眾生。幽冥處初不見日月。故為作日  月令得照明也。

[0395c13]  梵王世界主或時作地水或復作風火。

[0395c13]  什  曰。劫初地未成。以神力令六方風來吹水  結而成地。或見人入海船欲沒時。為化作  地令得安隱。至須水火風處。皆應其所
求也。或化作或以身作也。食及藥中亦如  是也。肇曰。遇海漂人則變身為地。水火風  皆隨彼所須而自變形也。

[0395c20]  劫中有疾疫現作諸藥草。

[0395c20]  什曰。或令除病  或得昇仙。因而化之使入正道。外國有奇  妙藥草。或似人形或似象馬形。似象馬者  有人乘之徑凌虛而去。或但見聞此藥眾
病即消也。

[0395c25]  若有服之者除病消眾毒劫中有饑饉現身作  飲食先救彼饑渴却以法語人。

[0395c26]  肇曰。菩薩  法身于何不為。或為藥草令服者病除。或  為飲食令饑渴者得飽滿。

[0395c29]  劫中有刀兵為之起慈悲。

[0395c29]  什曰。將來世劫  盡時。刀兵起人壽十歲。婆須蜜從忉利天下  生王家作太子。化眾人言。我等祖父壽命
極長。以今瞋恚無慈故致此短壽。是故汝  等當行慈心。眾人從命惡心漸薄。此後生子  壽二十歲。如是轉續至彌勒時八萬四千歲  也。

[0396a07]  化彼諸眾生令住無諍地若有大戰陣立之以  等力菩薩現威勢降伏使和安。

[0396a08]  什曰。兩陣  相對助其弱者。二眾既均無相勝負。因是  彼此和安矣。

[0396a11]  一切國土中諸有地獄處輒往到于彼勉濟其  苦惱一切國土中畜生相食噉皆現生於彼為  之作利益。

[0396a13]  什曰。如過去世時人無禮義。欲  殘害長老。猴象及鳥推敬長老。令人修善  咸相和須。如大智度論中說。

[0396a16]  示受於五欲亦復現行禪令魔心憒亂不能得  其便。

[0396a17]  肇曰。欲言行禪復受五欲。欲言受  欲復現行禪。莫測其變。所以憒亂也。

[0396a19]  火中生蓮華是可謂希有在欲而行禪希有亦  如是。

[0396a20]  肇曰。自非靜亂齊旨者。孰能為之  者也。

[0396a22]  或現作婬女引諸好色者先以欲鉤牽後令入  佛智。

[0396a23]  肇曰。反欲以順。

[0396a24]  或為邑中主或作商人導國師及大臣以祐利  眾生諸有貧窮者現作無盡藏因以勸導之令  發菩提心我心憍慢者為現大力士消伏諸貢  高令住無上道。

[0396a27]  肇曰。慢心自高如山峯不  停水。菩薩現為力士服其高心。然後潤  以法水。

[0396b01]  其有恐懼者居前而慰安先施以無畏後令發  道心或現離婬欲為五通仙人開導諸群生令  住戒忍慈。

[0396b03]  什曰。世無賢聖。眾生下劣不  入深法。故化以戒忍也。

[0396b05]  見須供事者現為作僮僕既悅可其意乃發以  道心隨彼之所須得入於佛道以善方便力皆  能給足之如是道無量。

[0396b07]  生曰。應適無方。皆  是佛之道矣。

[0396b09]  所行無有涯智慧無邊際度脫無數眾假令一  切佛於無數億劫讚歎其功德猶尚不能盡。

[0396b11]  肇曰。其權智之道無涯無際。雖復眾聖殊勝  辯猶不能盡。

[0396b13]  誰聞如是法不發菩提心除彼不肖人癡冥無  智者。

[0396b14]  肇曰。下士聞道大而笑之。日月雖  明何益瞽者。

注維摩詰經卷第七

* * *

【經文資訊】大正藏第 38 冊 No. 1775 注維摩詰經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
