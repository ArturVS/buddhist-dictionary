掌中論一卷
陳那菩薩造

三藏法師義淨奉　制譯

[0884b14]  論曰。謂於三界但有假名。實無外境。由妄執  故。今欲為彼未證真者。決擇諸法自性之門。  令無倒解故造斯論。頌曰。

於繩作蛇解　　見繩知境無  
若了彼分時　　知如蛇解謬

[0884b19]  論曰。如於非遠不分明處唯見繩蛇相似之  事。未能了彼差別自性。被惑亂故。定執為蛇。  後時了彼差別法已。知由妄執誑亂生故。但
是錯解無有實事。復於繩處支分差別。善觀  察時。繩之自體。亦不可得。如是知已。所有繩  解。猶如蛇覺。唯有妄識。如於繩處有惑亂識。
亦於彼分毫釐等處。知相假藉。無實可得。是  故緣繩及分等心。所有相狀。但唯妄識。頌  曰。

諸有假設事　　詳觀自性時  
從他皆假名　　乃至世俗境

[0884c01]  論曰。如於繩等支分之處。別別分析。審觀察  時。知無實體。唯是妄心。如是應知。一切諸  法。但是假名。如瓶衣等物。藉埿縷等成。乃
至言說識所行境未至破壞。名為瓶等。言從  他者。謂從世俗言說而有。非於勝義。頌曰。

無分非見故　　至極同非有  
但由惑亂心　　智者不應執

[0884c08]  論曰。若復執云。諸有假事。至極微位不可分  析。復無方分是實有者。此即猶如空花。及兔  角等。不可見故。無力能生緣彼識故。所執極
微。定非實有。所以須說不可見因。由彼不  能安立極微。成實有故。所以者何。由有方分  事差別故。猶如現見有瓶衣等物。東西北
等。方分別故。斯皆現有。支分可得。若言極微  是現有者。必有方分。別異性故。是則應許東  西北等。支分別故。此實極微理不成就。亦非
一體。多分成故。見事別故。一實極微定不可  得。如是應捨極微之論。是故智者了知三界  咸是妄情。欲求妙理不應執實。頌曰。

妄有非實故　　與所見不同  
由境相虛妄　　能緣亦非有

[0884c22]  論曰。若言我亦於彼瓶衣等事。許彼自性是  不可得。皆是妄識之所分別。然而緣彼相狀  亂識是其實有。觀健達婆城。及幻人等。其
識是有。設有此識。亦非實故。與所見事不相  應故。此惑亂識。於所緣境。作有性解。彼事自  性已明非有。境既是無。能緣妄識亦非實有。
云何令彼妄識有耶。然於世間不曾見有無  能生種子有所生芽等。由斯汝說幻城等喻  道理不成。頌曰。

斯皆是假設　　善覺者能知  
智人斷煩惱　　易若除蛇怖

[0885a04]  論曰。如說三界但有假名。瓶等麁覺既除遣  已。知從名言而有其事。善觀察者。能了知已。  即於繩處蛇怖除遣。復審思惟了彼差別於
繩等處妄執亦無。如是觀時。一切能生離染  之法。易速蠲除煩惱羅網。及諸業果自當斷  滅。有別頌曰。

智人觀俗事　　當隨俗所行  
欲求煩惱斷　　要明真勝義

[0885a12]  猶如世人於諸俗事瓶衣等處。以為實有名  瓶衣等。智者亦爾。當順世間而興言說。知非  實有。若樂觀察煩惱過失。求解脫者。宜於如
是真勝義中。周遍推尋。如理作意。於諸境處。  及能緣妄。識煩惱繫縛。不復生長。

掌中論一卷

* * *

【經文資訊】大正藏第 31 冊 No. 1621 掌中論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，日本 SAT 組織提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
