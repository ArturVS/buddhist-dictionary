大般涅槃經集解卷第三十三
[0490a22]  廣釋前七種實諦義  廣出外道所執常樂我淨

聖行品之第七

[0490a25]  文殊師利白佛言世尊  (至)  一切顛倒不名為實。

[0490a26]  案。僧亮曰。上以問真。次問四倒。若不入四  諦。實諦攝法不盡。下訖佛說亦爾。一道以下。  不難攝實不周。乃則說實不濫耳。法瑤曰。
上來明四諦。皆名為實諦。似如顛倒虛妄。非  苦集諦所攝。是以發此問也。寶亮曰。釋第二  境實也。問四諦中有倒。不若有者。云何言實。
若四諦無。則四諦之外。應更有法也。

[0490b04]  佛告文殊師利一切顛倒  (至)  非不是苦即是苦  也。

[0490b05]  案。法瑤曰。以心想而論。則為顛倒。以性  而觀。則入苦諦也。寶亮曰。應云皆入苦集諦  也。今但言入苦者。據一邊。

[0490b08]  文殊師利言如佛所說  (至)  所斷除故故名實諦。

[0490b09]  案。寶亮曰。釋第三智實也。若智所緣境。無  所契當。即是虛妄也。

[0490b11]  文殊師利言如佛所說  (至)  是變易法名為不實。

[0490b12]  案。寶亮曰。釋第四乘實。大乘緣中忘相。故  實。小乘執相。故不實。

[0490b14]  文殊師利言如佛所說  (至)  如是虛妄名為魔說。

[0490b15]  案。僧亮曰。釋第五教實也。但佛說必能  利物。魔說生縛。故非實也。

[0490b17]  文殊師利言如佛所說  (至)  彼無一道清淨無二。

[0490b18]  案。僧宗曰。非滅生滅想者。謂計非想。為涅  槃果。八禪為因也。寶亮曰。釋第六一因之實。

[0490b20]  文殊師利言如佛所說  (至)  亦復說言諸行是常。

[0490b21]  案。僧宗曰。謂佛之言。常人所不見。外道計  陰為常。交驗所計。故應有也。寶亮曰。釋第七  果實也。文殊執外道所計。歷此四法。語在其
下。凡二十三句也。

[0490b25]  云何是常可意不可意  (至)  若是常者即是實諦。

[0490b26]  案。寶亮曰。以七事證常也。

[0490b27]  世尊有諸外道復言有樂  (至)  上中下故當知有  樂。

[0490b28]  案。僧亮曰。以五事證樂也。

[0490b29]  世尊有諸外道復言有淨  (至)  以是義故名之為  淨。

[0490c01]  案。寶亮曰。以三事證淨也。

[0490c02]  世尊有諸外道復言有我  (至)  亦得說言我有真  諦。

[0490c03]  案。寶亮曰。以八事證我也。

[0490c04]  佛言善男子若有沙門  (至)  諸行若常無有是處。

[0490c05]  案。寶亮曰。將欲破執。答彼問。先以二十  事。訶外道所計。

[0490c07]  善男子我觀諸行悉皆無常  (至)  無有一法不從  緣生。

[0490c08]  案。僧亮曰。既言是行。理自無常。諸  法從緣者。證諸行無常也。法從緣起。本無今  有。是名生。已有還無。是為滅也。何者。心以
所緣為本。不稱所緣故。即謂本無也。而心自  橫生。是今有也。橫生無根。起便自滅。因既  如此。果亦應然。故經云。因無常故色無常。此
其證也。僧宗曰。外道所計。不得離陰。一一法  上。無不從緣。唯佛性不從緣生。非三世攝也。

[0490c16]  善男子佛性無生無滅  (至)  之所攝持是故名常。

[0490c17]  案。僧亮曰。說正因性也。亦從緣見。非從緣  生也。何者。行緣求理。理非本無今有。謂不生  也。念念常求。謂不滅也。既非生滅。無去無
來。亦無三世。因不橫起。故非作也。於緣求  解。非不作也。不以一法為因。故非名也。說為  正因。非無名也。非名非色。乃至陰界不攝。證
無名也。陰界有壞。而佛性不滅不攝也。是故  稱常者。以二義常。一必定得果。二因不可滅。

[0490c25]  善男子佛性即是如來  (至)  悉是妄語無有真諦。

[0490c26]  案。僧亮曰。見性成佛。即性為佛也。如來即  法者。法即性空。性空即法。法即佛性也。佛性  是有。性空是無。佛見有無名覺也。佛即是法
法即是常者。通計二句。見常故常。如來即僧  者。見常而常和合也。和合是僧義。師法是弟  子義。僧即是常者。師常故得常也。若不知
三寶是常。而言常者。名妄語也。

[0491a04]  諸凡夫先見瓶衣車乘舍宅  (至)  當知其實非是  常也。

[0491a05]  案。僧亮曰。證不見者。說是妄語也。一  切有為皆是無常者。將就有為。說無常義。更  以有無相對也。僧宗曰。舉其計常中第七句。
言前後相續相似語。其體念念生滅。豈有常  耶。寶亮曰。計云先見瓶衣等。後時亦識。當  知有一神我常故常。故如此也。下去唯有兩
難。初云。汝心若常。應同佛一切智。用常自無  移種。眼識對塵時。應獨緣一切法。而今不爾。  念念生滅。緣此捨彼。故知心是無常。第二難
將境以決心。心若果從緣生而常者。應恒守  一法。不得改心易緣也。何以然。心既是常。應  常。觀無常不得。復緣空無我。而今心遍緣一  切境。故知無常也。

[0491a18]  善男子一切有為皆是無常  (至)  無為者即是常。

[0491a19]  案。僧亮曰。將就有為。說無常義。更以有無  相對。

[0491a21]  善男子有為之法凡有二種  (至)  色法者地水火  風。

[0491a22]  案。僧宗曰。向但言無常。今出其法。不過  色心也。

[0491a24]  善男子心名無常  (至)  乃至意識異亦如是。

[0491a24]  案。  僧亮曰。心攀境而起。前後相應。共了一緣。此  總說。下別說也。眼識性異者。眼識緣現在。意
識緣去來。下境界相應亦爾。眼識應獨緣一  切者。眼識不滅。行在諸根中。在耳之時。亦應  見色。識性不異故。若爾。應緣一切法。今不爾  者。凡夫倒計為常。

[0491b02]  復次善男子壞諸行因緣故  (至)  諸憶念法不應  忘失。

[0491b03]  案。僧亮曰。說無漏行異無漏。能滅諸  行也。所謂聲聞心性異。乃至外道心者。上明  苦樂煩惱。說佛弟子。此說外道。不能分別諸
色。正以了為心。了青不可了黃。眼識不能具  取色也。

[0491b08]  善男子心若常者  (至)  有別異故當知無常。

[0491b08]  案。  寶亮曰。從此以下。并答計常中第四五六三  句也。就色心別相。遣其執也。

[0491b11]  善男子我今於此非色法中  (至)  先問是事於彼  已答。

[0491b12]  案。僧亮曰。此下略說內外色性。本無  今有。已有還無。常所有內色異也。

大般涅槃經集解卷第三十三

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
