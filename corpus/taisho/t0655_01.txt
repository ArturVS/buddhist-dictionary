佛說勝義空經


西天譯經三藏朝奉大夫試光祿卿  傳法大師賜紫沙門臣施護等奉　詔譯

[0806c27]  佛世尊一時在俱盧數國，與苾芻眾俱。

[0806c28]  佛告諸苾芻言：「諸有法門，我如前說；復有正  法，名勝義空，汝等諦聽，極善作意，今為汝  說。

[0807a01]  「諸苾芻！此中云何名勝義空？謂：眼生時  而無少法有所從來；又眼滅時亦無少法離  散可去。

[0807a03]  「諸苾芻！其眼無實，離於實法。以要而  言：有業有報，作者不可得，此蘊既終，復他蘊  攝；別法合集，因緣所生。耳、鼻、舌、身、意亦復如
是。彼意生時，而無少法有所從來；又意滅時，  亦無少法離散可去。

[0807a07]  「諸苾芻！彼意無實，離於  實法，亦如前說，別法合集。此合集法，無實可  得，因緣所生。此緣生者，所謂：無明緣行、行
緣識、識緣名色、名色緣六處、六處緣觸、觸  緣受、受緣愛、愛緣取、取緣有、有緣生、生緣  老死憂悲苦惱，如是即一大苦蘊生。此所生
法，無實可得，生已即滅。由是無明滅即行  滅、行滅即識滅、識滅即名色滅、名色滅即  六處滅、六處滅即觸滅、觸滅即受滅、受滅即
愛滅、愛滅即取滅、取滅即有滅、有滅即生  滅、生滅即老死憂悲苦惱滅，如是即一大  苦蘊滅。如是等所說，是為勝義空。

[0807a18]  「諸苾芻！諸  有法門，如前已說，今此正法，汝等當學。」

佛說勝義空經

* * *

【經文資訊】大正藏第 15 冊 No. 0655 佛說勝義空經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
