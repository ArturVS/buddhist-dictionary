佛說大方廣未曾有經善巧方便品

西天譯經三藏朝奉大夫試鴻臚卿傳法大師臣施護奉　詔譯

[0931a15] 爾時，有菩薩摩訶薩，其名大意，於眾會中即從座起，嚴整衣服，合掌恭敬頂禮佛足，前白佛言：「世尊！諸修菩薩行者，於五欲境作何方便取而不著，雖復常行，無所障礙？」

[0931a19] 爾時，佛告大意菩薩言：「善哉，善哉。大意！汝名最上，見最上義，能於眾中問如是事。諸修菩薩行者，未來世中於諸佛所深種善根，如是名為善巧方便，即得諸佛共所建立。」

[0931a23] 是時，大意菩薩復白佛言：「世尊！諸修菩薩行者，未來世中云何於諸佛所深種善根？唯願世尊利樂一切眾生，廣為宣說。」

[0931a26] 佛言：「善男子！汝今諦聽，當為汝說。若有人行少分施，能起增上，廣為一切眾生最勝善心，所獲功德迴向一切眾生，如是善利無有窮盡。譬如天雨降霔大海，一一水滴數不可知，相續流注無有窮盡。行布施者善巧迴向一切眾生所有功德亦復如是，資諸善法展轉增勝亦復無盡，乃至成佛，眾善圓滿。

[0931b04] 「復次，大意！若復有人見有曼拏羅處施以一香，作是施時當起是意：『普願一切眾生得最上戒香，具足一切樂具，皆得如意。』

[0931b06] 「若施一華，普願一切眾生當於天上人間平等受大供養。

[0931b08] 「若施一燈，普願一切眾生開諸盲目，消除暝暗，得大明照，如日月光。

[0931b09] 「若施塗香而用塗飾，普願一切眾生當得真金色相、天香塗飾。

[0931b11] 「若施衣服，普願一切眾生慚愧具足，離諸過失。

[0931b12] 「若施摶食，普願一切眾生得天甘露定，復得最上法甘露味，快樂具足。

[0931b13] 「若施鈴鐸，普願一切眾生皆得最上清妙梵音，聞者適悅。

[0931b15] 「若施傘蓋，普願一切眾生離風雨難，得大清涼普覆一切。

[0931b16] 「若施幢幡，普願一切眾生身如朗月，清淨潔白，光明普照，盡諸世間人所愛樂。

[0931b18] 「若施寶拂，普願一切眾生離諸塵垢，身得清淨，有大名稱最上吉祥，所應具足。

[0931b19] 「若施諸莊嚴具，普願一切眾生當得一切佛功德寶、聖莊嚴具。

[0931b21] 「若施歌樂，普願一切眾生得勝耳根，常聞諸佛妙好音聲。

[0931b22] 「若施船舫、騎乘，普願一切眾生得最上乘。

[0931b23] 「又復，隨諸眾生有所愛樂而悉施與，得童子相，柔軟妙好，受天快樂，諸所施作適悅自在。

[0931b25] 「若施旃檀香，普願一切眾生得三十二大丈夫相具足莊嚴，乃至無見頂相，常出妙香。

[0931b27] 「若施座具，普願一切眾生受天富樂，一一當處最上最勝大金剛座。

[0931b28] 「若施臥具，普願一切眾生當得最上歡喜適悅。

[0931c01] 「若施僧坊舍宇，普願一切眾生住天悅意妙寶樓閣，四種神足悉得圓具。

[0931c02] 「若施空地，普願一切眾生當得安住勝妙十地，速至最上圓滿佛地。

[0931c04] 「若施眷屬，普願一切眾生當得世間天、人、阿修羅等常所侍衛，堅固不壞，最上最勝，諸所施作而無等比。

[0931c06] 「若施醫藥，普願一切眾生離諸病苦，如大藥樹，當得金剛不破壞身，一切莊嚴，常得最上適悅快樂。

[0931c08] 「若施明鏡，普願一切眾生如月光明普照一切。

[0931c09] 「若施瓶器，普願一切眾生得大賢瓶，灌注法水普潤一切。

[0931c11] 「若施園林樹木，普願一切眾生身如劫樹。

[0931c12] 「若施酥酪，普願一切眾生得最上樂味。

[0931c13] 「若施甘美等物，普願一切眾生得最上可愛輕安樂味。

[0931c15] 「又復，諸修菩薩行者，若見一切男、女、奴婢當起是意：『普願一切眾生悉當遠離恩愛纏縛、憂惱等苦，一一皆獲自在快樂。』

[0931c17] 「若見苦境當起是意：『普願一切眾生得離諸苦，解脫自在與諸佛等。』

[0931c19] 「若於一切眾生作父母、師長、阿闍梨想，恭敬、尊重，於當生中天上人間——若沙門、婆羅門等諸所生處——諸根調伏，離一切苦。

[0931c21] 「若處五欲樂時當起是意：『普願一切眾生如所樂欲悉得如意，一切皆具菩薩勝行。』

[0931c23] 「若澡沐時當起是意：『普願一切眾生離諸塵垢，清淨無染與諸佛等。』

[0931c25] 「若入園林寺舍及諸方處當起是意：『普願一切眾生得入最上解脫法門。』

[0931c27] 「若出一切方處當起是意：『普願一切眾生出輪迴際，住安樂法。』

[0931c28] 「若飲食時當起是意：『普願一切眾生離諸惡趣，斷飲食想。』

[0931c29] 「若處眷屬中當起是意：『普願一切眾生遠離鬪諍，互相愛敬，為善知識，慈和平等。』

[0932a02] 「若開戶時當起是意：『普願一切眾生開解脫門，咸得趣入。』

[0932a03] 「若閉戶時，普願一切眾生閉惡趣門，不復趣進。

[0932a04] 「若履道路時當起是意：『普願一切眾生如理修行，順趣正道。』

[0932a06] 「若乘船舫、騎乘，當起是意：『普願一切眾生乘最上乘，登正覺道。』

[0932a07] 「若有所過度時當起是意：『普願一切眾生出過地獄等苦，不復趣入。』

[0932a09] 「若有一切常語論時當起是意：『普願一切眾生正念現前，諸法圓滿。』

[0932a10] 「若見有人起忿怒時，即生歡喜，作如是意：『普願一切眾生當息一切毒害忿怒，遠離魔嬈。』

[0932a12] 「若有宣說善法語言當起是意：『普願一切眾生得諸佛智，辯才無礙。』

[0932a14] 「若處戲笑、歌樂、讚詠，當起是意：『普願一切眾生常大歡喜，受諸富樂，自在適悅。』

[0932a16] 「若睡眠時當起是意：『普願一切眾生起最上心，出離無智塵暗淤泥，諸有所作得佛建立，住圓滿智。』

[0932a18] 「若經行時當起是意：『普願一切眾生常得履諸聖道。』」

[0932a20] 爾時，大意菩薩聞說是法，生大歡喜，復白佛言：「善哉，世尊！善說此法，能令一切修菩薩行者所有身、語、意業如善所作，常得諸佛共所攝受，所有惡趣一切眾生得佛救度。

[0932a23] 「世尊！於後末世修菩薩行者，如佛所說善巧方便應如是行，是即名為修菩薩行。」

[0932a26] 佛言：「大意！如是，如是。諸修菩薩行者若如是學，即得信心堅固，不復退轉，種子具足，出生現行。大意當知：此即名為菩薩勝相，復為最上善巧方便。汝等於此正法當勤修習，為人演說。」

[0932b01] 爾時，大意菩薩摩訶薩聞佛說是法已，歡喜稱讚，禮世尊足，退住一面。

佛說大方廣未曾有經善巧方便品

【經文資訊】大正藏第 17 冊 No. 0844 佛說大方廣未曾有經善巧方便品
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA