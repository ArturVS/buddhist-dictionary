大般涅槃經集解卷第二十四  (大眾問品第十七)
[0471c05]  釋本有今無偈  釋世若無佛非無二乘得二涅槃義  釋栴陀羅得受記義  出佛自受純陀供以化佛受大眾供事  佛說十三偈謂假　使烏鴟同一樹義

菩薩品之第三

[0471c11]  爾時文殊師利白佛言  (至)  重為分別令得除斷。

[0471c12]  案。僧亮曰。次答三乘若無性。云何而得說  也。上再說因果經體已同。屢勸脩行。而未明  脩法。將說五行。而是脩本。更以十問。釋疑勸
信。所以然者。經之因果。理致幽遠。純陀先  知。時眾猶故有疑。文殊知疑。而不能決。更以  事問也。疑謂。從緣得法。皆是無性。三乘成
果。皆從緣得。若佛是常。二乘亦常。二乘無  常。佛亦無常。故云無差別也。若二乘是常者。  云何樂實未生。而名為受樂耶。僧宗曰。從此
訖最勝無上道。悉為廣歎也。經之為益。不出  因果。前七問中。四問因益。三問果益。一周明  義。因果兩益。竟於前文。此下文殊。騰純陀
疑。以為廣歎。以得解者。由此經也。寶亮曰。  純陀所疑。與迦葉所問。意同而辭異也。

[0471c26]  佛言善男子云何疑心  (至)  聲聞緣覺無有差別。

[0471c27]  案。法瑤曰。上明三寶。有時而盛。有時而  衰。似非常住。致生疑惑。是以純陀。示同有  疑。文殊申述。扣發大聖也。將顯三乘佛性。同
歸一致。是以三寶。可得而不滅。如其不爾。是  則三乘無性。豈同湛然也。僧宗曰。疑謂。本無  今有。無常法。如來既是本無今有。就事而求。
應是無常。而開宗言常。是故疑也。又迦葉上  問三乘無性。便是應無。如其有性。則應見用。  二大士之言。辭異有同。佛下引偈。以答兩  家。

[0472a08]  爾時世尊即說偈言  (至)  亦有差別亦無差別。

[0472a09]  案。僧亮曰。本有今無者。本有煩惱。而無涅槃  也。本無今有者。本無般若。而有煩惱也。若謂  佛三世。皆有煩惱者。無有是處也。是故緣雖
同。而所以為異也。有煩惱故無常。無煩惱故  有常。

[0472a14]  迦葉菩薩白佛言世尊  (至)  利益安樂一切眾生。

[0472a15]  案。僧亮曰。迦葉為請法之主。以上義隱。須  明問以廣之也。

[0472a17]  佛言善男子諦聽諦聽  (至)  業報因緣令乳色一。

[0472a18]  案。僧亮曰。長者譬先佛也。牛譬行人。色異  譬三乘也。一人譬今佛也。三乘成佛。報先佛  之恩。如祠祀也。得大涅槃一器也。色白譬我
樂淨也。尋便驚怪。至皆同一色。將釋所由。假  為驚辭。怪因異而果一也。是人思惟者。謂八  萬行因果不應異也。

[0472a24]  善男子聲聞緣覺菩薩亦爾  (至)  所以者何同盡  漏故。

[0472a25]  案。僧亮曰。合前而乳色一。

[0472a26]  而諸眾生言佛菩薩  (至)  解悟乳相由業因緣。

[0472a27]  案。僧亮曰。合先怪而後悟。

[0472a28]  復次善男子譬如金礦  (至)  以斷無量億煩惱故。

[0472a29]  案。法瑤曰。前譬明緣因佛性同耳。此明正  因果佛性也。明三乘同有此性。脩道斷結。陶  冶成佛。此理非是本有今無。本無今有也。

[0472b03]  迦葉菩薩白佛言世尊  (至)  如是說者多有過咎。

[0472b04]  案。僧亮曰。將問差別。先難無差。謂因亦是  有。果亦是有。有義不異。有何差別。眾生有  性。似如己有。致此難也。

[0472b07]  若諸眾生皆有佛性  (至)  如來涅槃而不般涅槃。

[0472b08]  案。僧亮曰。謂若是先有。得便應同。不應有  異也。

[0472b10]  善男子諸佛世尊所得涅槃  (至)  大般涅槃名為  善有。

[0472b11]  案。僧亮曰。唯佛乃得。故非先有也。若  非先有。則二難俱釋也。名為有者。有為不善  也。三事無為。名為善有也。

[0472b14]  世若無佛非無二乘  (至)  出現於世開示三乘。

[0472b15]  案。僧亮曰。唯佛具善有耳。非佛得者。非善有  也。乃有一佛者。善有難成。曠劫乃就也。開示  三乘者。三非實有。非先究竟也。法瑤曰。此明
二乘不得涅槃義也。涅槃若極。菩薩近之。無  佛之世。尚無得者。況二乘耶。而云二乘得者。  是不實也。僧宗曰。根有大小。悉有廣狹。世無
大心眾生。為說常果。令作佛者。非無權說二  乘得二滅也。以其志小。權說引接。得知虛果  未極。何容責使同佛涅槃耶。又釋若世間。都
無作佛理者。非無二乘得二涅槃。理既不爾。  故知二乘權設小果。何得同佛耶。無量劫乃  有佛出者。釋上句也。謂圓解難固。常倒易生。
無善感佛。不得恒現。善機希有。所以時一出  世。背化失機。動經劫數。云何說大耶。致教唯  以三乘級引。故知。小果權施。而非實也。

[0472c01]  善男子如汝所言菩薩二乘  (至)  是故名為大般  涅槃。

[0472c02]  案。僧亮曰。上已總答。更引昔說。別答  前難。昔說伊字之譬。及解脫是色。而聲聞非  色。已說三事善有之義也。

[0472c05]  迦葉言如佛說者我今始知  (至)  亦有差別亦無  差別。

[0472c06]  案。僧亮曰。稱佛二。說而領解也。

[0472c07]  迦葉言云何性差別  (至)  雜諸煩惱亦如是。

[0472c07]  案。  僧亮曰。上已說佛及二乘有異。未說人人各  異。故重問也。聲聞如乳者。因有遠近。聲聞菩  薩。於佛亦爾也。

[0472c11]  迦葉復言  拘  尸那城  (至)  目楗連等速成佛道。

[0472c12]  案。僧亮曰。上說聲聞凡夫因有近遠。而歡喜  旃陀羅。在千佛數中。而不說聲聞。是則因近  而更遠。何耶。

[0472c15]  佛言善男子或有聲聞  (至)  以發速願故與速記。

[0472c16]  案。僧亮曰。行有內外。偏行者遲。遍行者  速。而聲聞偏行外行也。所以然者。先有小心。  須偏行以去之。凡夫不爾。是故速也。

[0472c19]  復次善男子譬如商人  (至)  護正法者為授遠記。

[0472c20]  案。僧亮曰。此下說凡夫。知聲聞志小。自輕  已行。若與速記。必有深失。下合譬中。說其事  也。商人譬佛。珠譬得記之行也。市賣者。譬授
記之辭也。頗梨珠者。譬生死行也。

[0472c24]  迦葉菩薩復白佛言  (至)  所得眷屬不可阻壞。

[0472c25]  案。僧亮曰。次答云何諸菩薩。而得不壞眾也。  因上聲聞護法莊嚴眷屬。眷屬是佛外果。即  以外果勸進也。

[0472c28]  迦葉菩薩復白佛言  (至)  以是義故名為肉眼。

[0472c29]  案。僧亮曰。答云何為生盲。而作眼目導也。次  以內果勸信。若不識常果。不知身是常因。對  因不見。名生盲也。下不知手足等事。名為無
眼者。常是未能見之者。是障外之事。名無眼  者也。

[0473a05]  復次善男子如來常為  (至)  以是義故名為父母。

[0473a06]  案。僧亮曰。次答云何示多頭唯願大仙說  也。以說勸信。謂說者是佛。佛有大慈。是眾生  父母之言。不可不信也。所以者何以下。一
音所說。各各得解證慈也。

[0473a10]  復次善男子如人生子  (至)  而為眾生嘆說妙法。

[0473a11]  案。僧亮曰。次答云何說法者。增長如月初。  初說無常。後則說常。似如欺人。不慈眾生。非  父母義。明不正也。故以父母教嬰兒。為譬也。

大眾問品第十七

[0473a15]  案。僧亮曰。事已究竟。佛欲涅槃。大眾請佛。  以為品名。次答云何復示現究竟於涅槃也。  下訖猗臥五事。是現涅槃義也。前後各一事。
寄不食不病。證佛不滅而應滅。以顯涅槃是  示現也。中間聞三事。示一切事訖也。知佛  常住。明現在化訖也。說有餘無餘。未來教訖
也。為文殊等受記。菩薩事訖也。五種究竟。故  現滅也。法瑤曰。上增長如月初者。先明淺近  無常之說也。此言其終極常樂教言示現者。
明實不滅。顯常住之義也。僧宗曰。答第二十  六問也。亦名隨喜品。下文大眾。聞佛說常。咸  皆隨喜。又云。純陀成道。我亦隨喜也。偈前長
行。末是答問也。偈中明不滅示現之義乃顯  也。

[0473a29]  爾時世尊從其面門  (至)  充滿具足持至佛前。

[0473b01]  案。僧宗曰。意在催供也。寶亮曰。古佛道  法。過中不飡。其時既至。不容發言。故放光以  顯意也。智秀曰。此下長行中。有十事。此即
第一。是經家述純陀蒙光。即知其事。起辦  供也。

[0473b06]  爾時有大威德天人  (至)  前至佛所奉其所施。

[0473b07]  案。僧亮曰。光明重催。知供時必至。所以感而  從也。智秀曰。第二事也。

[0473b09]  爾時天人及諸眾生  (至)  聽諸比丘受此供養。

[0473b10]  案。僧亮曰。佛已不受。不敢復請。故仰悕大  悲。聽諸比丘受也。智秀曰。第三事也。

[0473b12]  時諸比丘知是時故  (至)  如西方安樂國土。

[0473b12]  案。  智秀曰。第四經家述諸比丘。亦知時而起也。

[0473b14]  爾時純陀住於佛前  (至)  最後具足檀波羅蜜。

[0473b15]  案。智秀曰。第五重請佛住。

[0473b16]  爾時一切菩薩摩訶薩  (至)  所設供具則為唐捐。

[0473b17]  案。智秀曰。第慶純陀也。

[0473b18]  爾時世尊欲令一切  (至)  自受純陀所奉設者。

[0473b19]  案。僧亮曰。化佛不食。表釋迦亦然。以顯不滅  而現滅也。自受純陀所設者。為應見者。有此  說耳。非定爾也。僧宗曰。法身無像。應化何
殊。自受純陀者。示請主有人。顯彼無宿願之  異耳。智秀曰。第七事也。

[0473b24]  爾時純陀所持粳糧  (至)  一切大眾亦復如是。

[0473b25]  案。智秀曰。第八事。敘純陀與大眾願遂。一切  歡喜也。

[0473b27]  爾時大眾承佛聖旨  (至)  所食之物亦無差別。

[0473b28]  案。智秀曰。第九事。敘大眾承佛旨。故能有涅  槃之念。

[0473c01]  是時天人阿脩羅等  (至)  無上調御盲無眼目。

[0473c02]  案。智秀曰。第十事。向敘懷念。今述發言也。

[0473c03]  爾時世尊為欲安慰  (至)  此則是諸佛最上之誓  願。

[0473c04]  案。僧宗曰。此中說十三偈。無指的文也。  正應各除前後四偈。取中央偈也。大意。明佛  法身圓極。應而不滅也。前四偈。一往慰喻。後
四偈。令其安心有在。不應愁惱。即是答上示  現究竟涅槃義也。上言示現。明如來久已成  佛。入伊字圓德涅槃。說此妙義。令大眾開解
即示現。又一義。既妙本不滅。是則應迹。無時  不化。但一應不現。亦言滅也。寶亮曰。唱有十  三偈。誓唯十二。不知所以而然也。或是偈之
零落。不爾者。十三字誤。應為十二也。智秀  曰。偈中分為四階。第一有一行半。明久能現  入涅槃。其實長存也。第二次有一行。明得涅
槃。故久無飢渴之苦也。第三次有十四行半。  廣舉諸譬。明今非實滅。示現滅也。即此十四  行中。復有三意。前一行半勸也。中十二行。正
顯偈旨也。最後一行。結勸意也。第四有四行。  舉三寶長存。明涅槃相也。有三意。初兩行勸。  次一行舉三寶。勸求常果也。後一行舉諸佛  誓願。結成所以勸意也。

[0473c23]  若有比丘比丘尼  (至)  觀了三寶常者是栴陀羅。

[0473c24]  案。曇纖曰。次答問云何勇進者。示人天魔  道也。明若能隨佛發前誓願。是即天道。不解  一體三寶。常樂我淨。是名魔道。栴陀羅者。即
是殺者。魔之異辭也。

[0473c28]  若有能知三寶常住  (至)  無有嬈害能留難者。

[0473c29]  案。智秀曰。次答云何知法性。而受於法樂也。  明三寶是真法性。有能知者。則永受安樂也。

[0474a02]  爾時人天大眾阿脩羅等  (至)  鼓天伎樂以供養  佛。

[0474a03]  案。僧亮曰。以此答云何知法性。受於  法樂也。時會知佛常住。是知法性受安樂也。  謂現在化道已訖。應現滅也。

[0474a06]  爾時佛告迦葉菩薩言  (至)  皆知如來是常住法。

[0474a07]  案。僧亮曰。欲令人說異見。顯如來密力。皆  是知法性受樂之事也。有兩翻。此第一先問  迦葉也。寶亮曰。就迦葉答中五事。第一見諸
佛甚多。第二見所坐甚小。而能容也。第三見  大眾各隨佛說十三偈。第四見大眾各心念  言。唯我獨得供養釋迦。第五見純陀之供。雖  復尠少。而足大眾也。

[0474a14]  爾時世尊告純陀言  (至)  摩訶薩等之所圍繞。

[0474a15]  案。寶亮曰。純陀自見一事。并前合為六事  也。此明現在事畢。從得道已來。所化可利益。  有緣得益者。訖於此矣。

[0474a18]  佛告純陀汝先所見  (至)  菩薩所行具足成辦。

[0474a19]  案。寶亮曰。上已廣略兩重明常。復答二十餘  問竟。乃結果云。純陀住十住地。所作成辦。  當知理教可徵也。何應指說陀羅尼呪。而頓
有六萬四千人。得無生忍者。故知。昔教定是  方便。今教定是真實。若昔純不數。以方便唱  云。有人得道者。則下愚入道之心不勤。

[0474a25]  迦葉菩薩白佛言世尊  (至)  說是大乘大涅槃經。

[0474a26]  案。僧亮曰。追答第二十七問。明未來事訖。  為開邪正兩門。十惡為魔道。十善為天道。使  改惡行善。故言未來事訖也。

大般涅槃經集解卷第二十四

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
