大般涅槃經集解卷第五十六
[0554c04]  辨因果非有非無義　廣辨正因緣因義  廣辨了因緣因義  師子吼更設七翻難責無佛性  第一謂人無性人可作天天可作人義故  知無性
第二論闡提斷善根故知無佛性  第三有初發心故知無佛性  第四退故知無佛性  第五證萬善是性離善則無性  第六因有強弱故知無性
第七以菩提心本無今有故知無佛性  下廣答七難　廣辨退不退性  辨修三十二相等

師子吼品之第三

[0554c18]  師子吼菩薩言世尊  (至)  說言佛性非內非外。

[0554c19]  案。僧亮曰。觀門第四。觀於因中。非有非無  也。難意謂。若如上乳中有酪。力士額珠者。  便因中已有。云何非有非無耶。僧宗曰。大
段之第二也。上答六難。明佛性之理。其義不  倫。今師子吼欲成前中道之旨。假為定有定  無之難。如來解釋。不可一向定有。亦不可一
向定無。故為中道義也。初五種執有為難。下  七句執無也。佛性不內者。即時未有也。非外  者。不離因而有果也。乳中有酪金剛力士者。
推理尋說。剋終驗始。便為已有也。寶亮曰。  第四翻觀因中無果。今先開章門。非內非外。  與因中無果。作章門也。然非失壞。乃遠為下
第五因中立性作章門。內者正因。外者緣因。  明有神識者。皆有避苦求樂之解。始終用不  改。故名為內。緣因之善。託外緣而生。有時而
有。有時而無。故名為外。明此二因之中。都無  有果。故言非內非外。因中雖無有果。非無緣  正二因。此二因未來必得佛果。既將明因中
無果。故師子吼取外之謬執。謂因中已有果。  如乳中以有酪。若乳中果有酪。當知眾生身  中。已有佛也。今云何言佛性非內非外耶。外
道計生因生果故。因中有果。過至於內。義所  以無失者。不言乳中已有酪也。但有因。故言  有。明眾生佛性亦然。非即身中已有。一切種
智亦有因。故言有眾生佛性。若無此天然之  質。為神解之主。終不修因。除迷求解。正以神  明之道。異於木石。可得瑩飾。故習解虛衿。斷
生死累盡。有萬工現前。所以種為一切智。豈  得言眾生有此法性為體。使即時有果。如外  道所計生因生果耶。其大意乃爾。故下云。凡
作五執。細而尋之。乃不翅五。要而為據事異。  便成五別。此第一直執因中有果。何以知之。  眾生生法。各有時節。但說時有異。非因中都  無。故知乳中有酪也。

[0555a24]  佛言善男子我亦不說  (至)  酪從乳生故言有酪。

[0555a25]  案。僧亮曰。答意非無從生之義。故言有耳。  僧宗曰。不言乳已有酪。以果由生。故言有耳。

[0555a27]  世尊一切生法各有時節。

[0555a27]  案。僧亮曰。若以  從生為有者。蘇亦從乳生。何不次乳有蘇耶。  僧宗曰。難意謂。乳酪未始不竝。但出時有前  後也。

[0555b02]  善男子乳時無酪亦無生蘇  (至)  是故我言乳中  無酪。

[0555b03]  案。僧亮曰。證乳中有酪。亦五味。一以  事證。一以知證也。僧宗曰。此下就理中解釋。

[0555b05]  如其有者何故不得  (至)  乃至醍醐亦復如是。

[0555b06]  案。僧亮曰。若乳之時有酪。應有二能。更有  二名也。寶亮曰。一往破其執也。若乳中有酪。  世人不應但名為乳。亦應先有二種名字。

[0555b09]  善男子因有二種  (至)  故言乳中而有酪性。

[0555b09]  案。  僧亮曰。因雖無果。而力有近遠。遠名緣因。近  名正因。答生有次第也。僧宗曰。謂乳之於酪。
是正因故。說言有耳。非已有也。寶亮曰。破執  既竟。還正義本。謂乳為正因。醪煖作緣因。了  出酪也。

[0555b15]  師子吼言世尊若乳無酪  (至)  何故不從角中生  耶。

[0555b16]  案。僧亮曰。若無而能生者。角亦無酪。獨  何從乳而不從角耶。寶亮曰。同是無酪。角亦  應有。而角不生。但乳能生。說知先有也。

[0555b19]  善男子角亦生酪  (至)  是故我說正因緣因。

[0555b19]  案。  僧亮曰。顯緣因之義。亦能生酪。證無而能  生者也。僧宗曰。以求酪之人。必取乳故。故知
乳是正因也。寶亮曰。縱論以明。理非正答。

[0555b23]  師子吼言若使乳中  (至)  何故不生二俱無故。

[0555b24]  案。僧亮曰。欲證有緣因之義。故更問也。僧宗  曰。迴換譬耳。義同前釋。寶亮曰。二俱是無。  而一生一不生。故知先定有明矣。

[0555b27]  善男子乳亦能生菴摩羅樹  (至)  乳中不生菴摩  羅樹。

[0555b28]  案。僧亮曰。以水灌則生。以乳灌則長  疾。證緣因之力。無而能生也。寶亮曰。以二事  破其執也。前翻縱談乳亦能生樹。後一翻舉
四大之質。金玉有本。不可同論酪之與樹。自  各有正因耳。

[0555c04]  世尊如佛所說有二種因  (至)  緣因者謂六波羅  蜜。

[0555c05]  案。僧亮曰。含識之類。厭苦求樂。性之常  也。雖人天同。此性不異。雜惑名正因。除惑名  緣因。無惑可除。名之為佛。

[0555c08]  師子吼言世尊我今定知  (至)  是故當知乳有酪  性。

[0555c09]  案。僧亮曰。更以人知為證。廣其事耳。寶  亮曰。第二執也。求酪之人。取乳不取水。知乳  中定先有。

[0555c12]  善男子如汝所問是義不然  (至)  而見長者是義  不然。

[0555c13]  案。僧亮曰。以取刀之知。並通難也。雖  取刀照面。刀本無面。豈以取乳為酪。而言乳  已有酪耶。寶亮曰。此中有四重難。第一眼光
到境乃見。則火應燒眼。第二若至境而見。不  應生疑。第三眼光是色。水亦是色。二俱是礙。  唯可見水。云何乃見水中魚石耶。第四防難。
若言不到故見。何故不見壁外物耶。

[0555c20]  善男子如汝所言乳有酪者  (至)  未食之時食應  是命。

[0555c21]  案。僧亮曰。廣舉證也。寶亮曰。舉近事  以況遠理。驗乳中先無酪。

[0555c23]  善男子一切諸法  (至)  三世有法無有是處。

[0555c23]  案。  僧亮曰。舉偈結釋也。寶亮曰。還舉正義。以明  正理。

[0555c26]  善男子一切諸法因緣故生  (至)  應有佛身如我  今也。

[0555c27]  案。僧亮曰。若已有者。應有果佛相好  之用。如我今也。

[0555c29]  眾生佛性不破不壞  (至)  少能見之如金剛珠。

[0556a01]  案。僧亮曰。明佛性是常。眾生用之。如身中虛  空。而得生長。是空之用。空非三世。以眾生有  虛空界故。有空用也。佛性亦非三世。而是眾
生有也。以解惑相礙。相礙故惑滅。惑滅乃用  故。說為未有也。

[0556a06]  善男子眾生佛性諸佛境界  (至)  解脫生死得大  涅槃。

[0556a07]  案。僧亮曰。證有而不能知。

[0556a08]  師子吼菩薩言世尊  (至)  虛空無性故無緣因。

[0556a09]  案。僧亮曰。上破正因。此下破緣因。將欲破  故。先立正因。有須緣因之義。虛空無果。故不  假也。僧宗曰。第三翻證有也。以定有故。須緣
因為了耳。寶亮曰。以有正因。故須緣因。虛空  無故。無此二因。故知有也。

[0556a14]  佛言善男子若使乳中定有性者何須緣因。

[0556a15]  案。僧亮曰。若已有者。何須緣因也。僧宗曰。  若已有者。復何須了因耶。寶亮曰。且一往答  云。若須緣因而得者。豈是已有耶。

[0556a18]  師子吼菩薩言世尊  (至)  定知乳中先有酪性。

[0556a19]  案。僧亮曰。舉闇中之物。雖是本有。不了不  見。以證了因之用。不得言已有不須了也。寶  亮曰。舉現事以救義也。

[0556a22]  善男子若使乳中定有酪性  (至)  若是了因復何  須了。

[0556a23]  案。僧亮曰。甜多為乳。醋多為酪。若乳  時有酪。醋味已足。醋即自了。何須醪煖了也。  寶亮曰。向以無了因故。所以乳而非酪。若使
先已有酪。即是了因。復何須了。下廣難其義  也。

[0556a28]  善男子若是了因性是了者  (至)  若是不了何能  了他。

[0556a29]  案。僧亮曰。若有醋性。不能自了。何能  為他。而作了耶。僧宗曰。若了因不能自了。更  須了者。何能了他耶。

[0556b03]  若言了因有二種性  (至)  云何了因而獨有二。

[0556b04]  案。僧亮曰。有為力差。守分為性。火是一法。  何得有二也。又云。若火自了。了所了異。了則  是因。所了是果。一法得有二耶。寶亮曰。仍
破外道執。性是定法。恒守一位。不得有二用  也。謂汝言了因。為當自了。復能了他。若當自  了。又能了他。則非自性。何者。汝執了因。唯
是一法。云何有二用耶。了因若二。乳又應  二者。乳亦應自了。復是了酪也。若爾者。何須  外緣。方亦復現耶。

[0556b13]  師子吼言世尊如世人言  (至)  了因亦爾自了了  他。

[0556b14]  案。僧亮曰。數是萬法之一。自數數他。了  因亦爾也。寶亮曰。當我分復滿一人數。故知  有二用。舉此以救義也。

[0556b17]  佛言善男子了因若爾  (至)  不能自了亦不了他。

[0556b18]  案。僧亮曰。要須智性者。知數自他。色非自  數也。寶亮曰。佛答意謂。數者。是神慮故。能  數我色他色。所以言汝執了因者。本是色法。
云何兩用耶。

[0556b22]  善男子一切眾生有佛性者  (至)  是了因者已同  酪壞。

[0556b23]  案。僧亮曰。已同酪壞者。自了之義。上  已破。

[0556b25]  若言因中定有果者  (至)  從師受已漸漸增益。

[0556b26]  案。僧亮曰。若定慧之果定有性。不得增長。  然從師受已。漸漸增益。知本無也。

[0556b28]  若言師教是了因者  (至)  戒定智慧令得增長。

[0556b29]  案。僧亮曰。初白之時。戒自未有。羯磨竟後。  戒乃成就。是則應了。未有為有。非了已有。令  增長也。

[0556c03]  師子吼菩薩言世尊  (至)  云何得名有乳有酪。

[0556c04]  案。僧亮曰。若乳中無酪。復無了因。云何有  乳。而答云有酪耶。僧宗曰。以名字證是有  耳。寶亮曰。第四執也。現見就賣乳者買酪。故
知乳即是酪也。

[0556c08]  善男子世間答難凡有三種  (至)  有佛性以當見  故。

[0556c09]  案。僧亮曰。正義宗也。終以定當有。故言  有耳。寶亮曰。用轉答以釋難。明因中說果。故  言有非已有言有也。

[0556c12]  師子吼言世尊如佛所說  (至)  言一切眾生悉有  佛性。

[0556c13]  案。僧亮曰。上明二因無果。似與俗乖。  今欲會之。如世人說有。以將有耳。乃因問以  繫揚也。寶亮曰。過去已滅。未來未至。云何
名有耶。

[0556c17]  佛告善男子過去名有  (至)  悉有佛性實不虛妄。

[0556c18]  案。僧亮曰。凡四譬。前一譬顯過去有。後三  譬顯未來有也。寶亮曰。雖復曾有當有。於今  為無。亦非定無。如麻是現在。油是未來。因果
時異。豈得因中有果耶。是以一家作義。每依  經推理。往往見人多作因中有果之責。經有  誠文。殆不假釋。前佛性品中已云。毒身之中。
有妙藥王。所謂佛性非是作法。此亦不言佛  非作法。若言佛亦非作法者。則眾生身中已  有於果也。

[0556c27]  師子吼言一切眾生  (至)  當知眾生悉有佛性。

[0556c28]  案。僧亮曰。上別破二因。說有是未來。今師子  吼。更以事證因中先有。欲廣有者之過耳。僧  宗曰。第一執以正因證有性也。寶亮曰。第五
謂正因之中。應已有微微佛故。能令眾生。得  無上道耳。若正因中都無者。何不名作緣因  耶。

[0557a05]  佛言善男子若言子中  (至)  今則有之當有何咎。

[0557a06]  案。僧亮曰。若言細障故不見者。言為細所  障耳。非八事中障也。常應不見者。若為細障。  障常是細。常不應見也。本無麁相者。若性細
者。麁則本無。常如是麁。本無見性者。麁故可  見。麁是見因見本無性也。寶亮曰。若言正因  中已有者。何故不見耶。且就樹為論。不同世
間八緣。而不見者。當知因不應先有果。

[0557a13]  師子吼言如佛所說  (至)  作了因故令細得麁。

[0557a14]  案。僧亮曰。救義云了因。了細令麁麁故可見。  非常不可見也。

[0557a16]  佛言善男子若本有者  (至)  石蜜治熱黑蜜治冷。

[0557a17]  案。僧亮曰。二俱無者。上說有麁。麁不須  了。若本無麁。麁了何所了。若言了無令有  者。亦應能生佉陀羅樹。若本有燒。燒不得生。
不一時者。責三相不一時用事。黑蜜治冷者。  明法從緣異。無定性也。

[0557a22]  師子吼菩薩言世尊  (至)  故得阿耨多羅三藐三  菩提。

[0557a23]  案。僧亮曰。更以七難。明佛無性。而成  顯佛性非無。成上不失壞之義。初以天人證  佛性無成也。寶亮曰。第五翻觀因中立性也。
雖難有七。然多執緣。難使無正因也。此第  一難云。若因中本無者。則無正因。唯有緣因。  故得佛耳。

[0557a29]  若諸眾生有佛性者  (至)  若非常者不名佛性。

[0557b01]  案。僧亮曰。第二難。若性因緣成菩提心。是性  闡提不應斷。斷則非性也。寶亮曰。佛若以菩  提心名為佛性者。現見闡提斷善根。是則闡
提無佛性。云何言眾生悉有佛性耶。

[0557b05]  若諸眾生有佛性者何故名為初發心耶。

[0557b06]  案。僧亮曰。第三難。性常不應有初也。寶亮  曰。既有初發者。則未發心時無佛性。若爾。便  是用發心善作佛性。云何言眾生悉有耶。

[0557b09]  云何而言是毘跋致  (至)  當知是人無有佛性。

[0557b10]  案。僧亮曰。第四難。性常不應有退也。寶亮  曰。若有退不退者。是則退者。無有佛性。豈是  悉有耶。

[0557b13]  世尊菩薩摩訶薩一心趣向  (至)  何須是法而作  因緣。

[0557b14]  案。僧亮曰。第五難。證萬善是性。離善  無性也。寶亮曰。略舉緣因。謂能成佛者。唯此  緣因。故知無有正因佛性。但是緣因也。

[0557b17]  世尊如乳不假緣必當成酪  (至)  當知眾生悉無  佛性。

[0557b18]  案。僧亮曰。第六難。五味相生。因有強  弱。乳強故不假外緣也。寶亮曰。舉經為證。昔  說三乘僧常。若爾者。則應常住僧位。云何成
佛耶。

[0557b22]  如佛上說僧寶是常  (至)  一切眾生應無佛性。

[0557b23]  案。僧亮曰。第七難也。若菩提心。本無今有  者。果亦應爾也。寶亮曰。若眾生先無三菩提。  今方有者。是則本無今有。故知先無也。與上
難前後為異耳。

[0557b27]  佛言善哉善哉善男子  (至)  一切眾生實有佛性。

[0557b28]  案。僧亮曰。答第一初果從理成。必得不失。  則稱性也。不從理成。或得或失非性也。是以  人天之果有惑。非從性有也。佛果無惑。從性
有故。答第一難也。寶亮曰。人天無定可是無  性。佛性不同此也。如人天之業。至佛方住。中  間無停者。云何無正因耶。

[0557c05]  汝言眾生若有佛性  (至)  心是無常佛性常故。

[0557c06]  案。僧亮曰。答第三難。正因無初。無初故常  也。發心是緣因正因也。僧宗曰。兼答第七  門也。寶亮曰。發心非正因佛性也。佛性是
常。心是無常。是故善心有時而有。有時而無。  唯正因性用。常而不改。

[0557c11]  汝言何故有退心者  (至)  以遲得故名之為退。

[0557c12]  案。僧亮曰。答第四難也。寶亮曰。明善心不退  也。善心不生則已。生則無退。善若可退。云何  成佛耶。但以遲得。故名退耳。

[0557c15]  此菩提心實非佛性  (至)  菩提之心實非佛性。

[0557c16]  案。僧亮曰。答第五難也。寶亮曰。還答第二問  也。明菩提之心。實非正因也。我言悉有者。謂  正因佛性也。斷緣中所生善。故名一闡提也。

[0557c19]  善男子汝言眾生若有佛性  (至)  得見佛性然後  得佛。

[0557c20]  案。僧亮曰。答第六難也。寶亮曰。答第  五難也。明雖有正因。要須緣助。如金石之有  金。藉眾緣乃得。

[0557c23]  汝言眾生悉有佛性  (至)  三藐三菩提如石出金。

[0557c24]  案。僧亮曰。前無此問。恐零落也。僧宗曰。  此問義生也。因答前問。仍遣其惑耳。

[0557c26]  善男子汝言僧常  (至)  是故我說僧有佛性。

[0557c26]  案。  僧亮曰。答第七難也。寶亮曰。答第六難也。明  昔言僧常者。以前佛後佛僧寶恒自相續。豈
謂嶷然常耶。十二因緣常者。有佛無佛。正因  之性無改。故言常也。第七難。義同第三。無別  答。

[0558a03]  善男子汝言眾生若有佛性  (至)  我當為汝分別  解說。

[0558a04]  案。僧宗曰。重答第四問也。此下廣釋  退相也。寶亮曰。答難已竟。下作三翻。明始終  無退義。

[0558a07]  善男子菩薩摩訶薩  (至)  不退之心不名佛性。

[0558a08]  案。僧亮曰。觀緣具不退。不具則退也。僧宗  曰。明以遲得故言退。非為永失也。寶亮曰。正  辨不退之由也。

[0558a11]  善男子汝不可以有退心故  (至)  及一闡提悉有  佛性。

[0558a12]  案。僧亮曰。為退不進者。為譬也。僧宗  曰。不可言退。故無佛性也。寶亮曰。第二翻退  不退人。未來同得成佛也。

[0558a15]  師子吼言世尊云何菩薩有退不退。

[0558a15]  案。僧  亮曰。緣有行願。上但廣願。未廣其行。故發問  也。

[0558a18]  善男子若有菩薩修集如來  (至)  如是四法皆悉  是常。

[0558a19]  案。僧亮曰。如是四法。皆悉是常者。眾  生業性。三因一果。常故不可思議七也。僧宗  曰。能如是者名不退。不爾者。則為退矣。寶亮
曰。舉三十二相業勸業。為用此義故。廣明  退不退之相也。

[0558a24]  以是常故不可思議  (至)  以不見故不得涅槃。

[0558a25]  案。僧亮曰。業果即眾生。即正因性也。名為常  者。煩惱故言常耳。斷常煩惱者。上言因果皆  常。未辨常有長短之因。以結惑故常。結惑盡
者。則因滅矣。果以無惑故常。常故不變易也。  寶亮曰。一說既竟讚歎。明一切眾生及諸  佛境界業果佛性悉不可思議。佛果等四法  雖常。但眾生起煩惱。業障  覆
故。常癡無解。  來翻云何非常耶。上言煩惱之常者。正出此  文也。始終為所除。故言斷常煩惱名無常  耳。

大般涅槃經集解卷第五十六

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
