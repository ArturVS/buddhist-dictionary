佛說堅固女經

隋北印度三藏那連提耶舍譯

[0946c22]  如是我聞：

[0946c22]  一時，佛在都娑羅國舍婆提城祇  樹給孤獨園。

[0946c23]  爾時，佛告諸比丘：「汝今諦聽！  當為汝說。若有女人欲發阿耨多羅三藐三  菩提心者，先當作如是念：『一切女人所有諂
曲、嫉妬、貪瞋、邪偽一切惡事，以發阿耨多羅  三藐三菩提心因緣故，於未來世更不復生。』  以是義故諸女人等，必定須發阿耨多羅三  藐三菩提心。」

[0946c29]  佛說是語時，眾中有一優婆夷，  名曰堅固，即從坐起整理衣服，合十指掌而  白佛言：「世尊！我今為欲利益一切眾生故，為
欲施一切眾生安樂故，為欲憐愍一切世界  眾生故，為欲度脫一切天人故，發阿耨多羅  三藐三菩提心。

[0947a05]  「世尊！我於過去無始生死未  來無際流轉不生怖畏，但為不斷佛種故，不  斷如來種故，不斷一切智種故，發阿耨多羅
三藐三菩提心修菩薩行。

[0947a08]  「世尊！我今為欲安  隱一切眾生故，發菩提心，無救護者為作救  護故，無親友者為作親友故，無歸依者為作
歸依故，無舍宅者為作舍宅故。」

[0947a11]  是時長老舍  利弗，在大眾中作如是念：「此堅固妹，為與一  切眾生作親友故，發阿耨多羅三藐三菩提
心，以是發心因緣故，世間則有聲聞、辟支佛。」  作是念已，即告女言：「妹！汝以發菩提心故，於  未來世得見聲聞、辟支佛。」

[0947a16]  是時，堅固女白舍  利弗言：「我從昔來流轉生死，未曾得發如是  菩提之心，今始得發；我今獲大善利，善得人
身、善得壽命。於過去世遇善知識，未曾一念  發聲聞、辟支佛心，以是因緣，今復能為一切  眾生，發阿耨多羅三藐三菩提心。」

[0947a21]  爾時，舍利  弗告堅固女言：「汝今善得利益，善得人身、善  得壽命，乃能發阿耨多羅三藐三菩提心，如  汝所說，應如說行。」

[0947a24]  時堅固女即白大德舍利  弗言：「如我所說，我必定修行。」

[0947a25]  爾時，舍利弗復  問堅固女言：「云何菩薩如說修行？」女言：「舍  利弗！菩薩不樂聲聞地，不樂辟支佛地，但樂
如來身、如來地、一切智地。如是，大德舍利弗！  是名菩薩摩訶薩如說修行。

[0947a29]  「復次，大德舍利  弗！菩薩摩訶薩若布施時，願得阿耨多羅三  藐三菩提，不求聲聞、辟支佛地，若持戒、若忍
辱、若精進、若禪定、若修智慧時，願求阿耨多  羅三藐三菩提，不求聲聞、辟支佛地，是名菩  薩摩訶薩如說修行。」

[0947b05]  舍利弗語堅固女言：「如  說修行者得何利益？當為我說。」

[0947b06]  時堅固女聞  此語已，白舍利弗言：「何者是利汝欲得見？」

[0947b07]  舍  利弗言：「妹！欲見發阿耨多羅三藐三菩提心  利益。」

[0947b09]  女言：「彼心相如幻，云何見有利益？」

[0947b09]  舍  利弗言：「若汝有智慧者，即於此身能盡苦得  阿羅漢；若汝此身不能盡苦得阿羅漢者，汝  之智慧即為大錯。」

[0947b12]  女言：「大德舍利弗！若我此  身得阿羅漢者，我之智慧即是顛倒，以我此  身不取阿羅漢故，於當來世得阿耨多羅三
藐三菩提，是故當知我之智慧不名顛倒。」

[0947b15]  時  舍利弗謂堅固女言：「汝經幾時當得阿耨多  羅三藐三菩提？」

[0947b17]  女言：「大德舍利弗！我非佛  非阿羅漢，不知幾時得阿耨多羅三藐三菩  提。如舍利弗今得阿羅漢無漏智慧，應知我
幾時當得阿耨多羅三藐三菩提。」

[0947b20]  舍利弗言：  「我無智慧，不知汝幾時當得阿耨多羅三藐  三菩提。」

[0947b22]  女言：「我願生生世世，不用如舍利弗  智慧從他而解、從他生信，我願得如來、應、正  遍知智慧，自知自覺。」

[0947b24]  爾時，富樓那彌多羅尼  子作是念：「我等住小乘地得小智慧，若見如  來智，乃知我等所得智慧，最為狹劣住小地  小智慧。」

[0947b27]  爾時，大德舍利弗心念：「我等雖得阿  羅漢果，不能廣利益眾生為大丈夫事，唯有  大丈夫具丈夫法者，能多利益無量眾生。如
堅固女，為自利益及利益一切眾生故，發阿  耨多羅三藐三菩提心。」作是念已，即問女言：  「阿耨多羅三藐三菩提者，名為何法？」

[0947c03]  堅固女  言：「大德舍利弗！阿耨多羅三藐三菩提者，  一切法中最上最勝更無過者，是名阿耨多  羅三藐三菩提。復次，舍利弗！所言阿耨多羅
三藐三菩提者，我不見彼法為阿耨多羅三  藐三菩提。」

[0947c08]  舍利弗言：「若不見有法名阿耨多  羅三藐三菩提者，汝云何發菩提心欲覺菩  提？」

[0947c10]  女言：「欲令行邪道眾生住正道故，我發  阿耨多羅三藐三菩提心。」

[0947c11]  舍利弗聞此語已，  又問女言：「佛得阿耨多羅三藐三菩提時，不  見法、不見道、不見果，汝見何利益欲覺菩提？」

[0947c14]  女聞是已，語舍利弗言：「如是我得阿耨多羅  三藐三菩提時，國土中所有弟子，如舍利弗、  目犍連等，見此事故，我欲覺無上菩提。」

[0947c16]  舍利  弗言：「妹！不可得法中云何欲覺？」

[0947c17]  女言：「如是，  如是！舍利弗！我正欲覺此不可得法。不可  得法，非得非不得故，以是故我欲覺阿耨多
羅三藐三菩提，覺阿耨多羅三藐三菩提已  轉大法輪；轉法輪時，令三千大千世界眾生  普得聞知。」

[0947c22]  爾時，舍利弗問堅固妹言：「我云何  知汝當來得阿耨多羅三藐三菩提轉大法輪  時，其聲遍滿三千大千世界？」

[0947c24]  時堅固女即以  右足大指按地，應時三千大千世界地大震  動，唯舍利弗所坐之處其地不動。

[0947c26]  時舍利  弗作是念：「今此女人作大神通，乃能令此三  千大千世界地皆震動，何故唯我坐處其地  不動？為是佛力？為是我力？」

[0947c29]  爾時，世尊知舍利  弗心生念已，告舍利弗言：「於此地中，乃往過  去有千女人同號堅固，皆於汝所坐處發阿
耨多羅三藐三菩提心，現大神通受菩提記。  於未來世彌勒出時，亦於此處有千女人同  號堅固，發阿耨多羅三藐三菩提心，現大神
力受菩提記，當得作佛號勝堅固如來、應、正  遍知。」

[0948a07]  時堅固女白佛言：「世尊！若佛菩提，非  過去得、非現在得、非未來得者，云何世尊  說有過去、現在、未來三世諸佛？」

[0948a10]  佛言：「如是，如是！佛非過去得、非現在得、非未  來得。所以說有過去、未來、現在諸佛者，此但  假名說有三世，非謂諸佛有去來今。」

[0948a12]  爾時堅  固女白佛言：「世尊！以此法自覺自知，不從  他  聞因緣故，須發阿耨多羅三藐三菩提心。」

[0948a15]  佛言：「善哉！善哉！能如是知，未來當得阿耨  多羅三藐三菩提。」

[0948a16]  女言：「世尊！無有見如是  法不得菩提者，是故我今必定當得阿耨多  羅三藐三菩提。」

[0948a18]  佛言：「妹！汝未來世教化眾生  耶？」

[0948a19]  女言：「世尊！無有見如是法不教化者，  是故我今必定當能教化眾生。」

[0948a20]  佛言：「汝於來  世作大導師耶？」

[0948a21]  女言：「世尊！無有見如是法  不作導師，是故我今必定當得作大導師。」

[0948a22]  爾  時，天帝釋持曼陀羅花於佛前立，以所持花  與堅固女，作如是言：「汝持此花以散佛上。」  時堅固女受此花已以散佛上，以佛神力住
於虛空。

[0948a26]  爾時世尊即便微笑，諸佛法爾，若微  笑時，青黃赤白紫頗梨色，種種雜光從口  中出，其光遍照至乎梵天，還至佛所遶佛  三匝，還從頂入。

[0948a29]  爾時，阿難白佛言：「世尊！諸  佛非以無事及小因緣而便微笑；何因緣故  如是微笑？」

[0948b02]  佛告阿難：「汝見此堅固女不？是女  於此命終，捨女人身得成男子，於星宿劫中  得阿耨多羅三藐三菩提，號曰普見如來、應
供、正遍知。其普見佛初會說法，有二十百千  萬億人，得盡諸漏棄捨重擔證阿羅漢；第二  說法，有一十五百千萬億人得阿羅漢；第
三說法，有一十百千萬億人得阿羅漢；從是  已後無量百千萬億那由他眾得阿羅漢果。

[0948b10]  「如是，阿難陀！彼普見如來剎土之中，無有  地獄、餓鬼、畜生，其國眾生悉皆成就十善業  道，不修商賈農作，其佛國土有無量功德。是
故，若有善男子、善女人發阿耨多羅三藐三  菩提心者，於彼人所不應起輕慢心，唯有如  來明知此事，非餘聲聞、辟支佛等所能了知。
是故，阿難！若有愛樂我者、尊重我者，不應於  菩薩所生輕蔑心。」

[0948b17]  佛說此法已，長老阿難、大  德舍利弗、堅固優婆夷，及一切天人等，聞佛  說法，皆大歡喜。

佛說堅固女經

* * *

【經文資訊】大正藏第 14 冊 No. 0574 佛說堅固女經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
