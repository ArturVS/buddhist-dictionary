大智度論釋七喻品第八十五  (卷第九十五)
龍樹菩薩造

後秦龜茲國三藏鳩摩羅什譯

[0721c07]  ◎【經】

[0721c07]  須菩提白佛言：「世尊！若諸法性無所有，  非佛所作，非辟支佛所作，非阿羅漢所作，非  阿那含、斯陀含、須陀洹所作，非向道人、非得
果人、非諸菩薩所作，云何分別有諸法異——是  地獄、是畜生、是餓鬼，是人、是天，乃至是非有  想非無想天？用是業因緣故，知有生地獄者；
是業因緣故，知有生畜生、餓鬼者；是業因緣  故，知有生人中，生四天王天乃至生非有想  非無想天者；是業因緣故，知有得須陀洹、斯
陀含、阿那含、阿羅漢、辟支佛者；是業因緣故，  知是諸菩薩摩訶薩；是業因緣故，知是多陀  阿伽度、阿羅訶、三藐三佛陀？世尊！無性法
中，無有業用。作業因緣故，若墮地獄、餓鬼、畜  生，若生人、天乃至生非有想非無想天；以  是業因緣故，得須陀洹、斯陀含、阿那含、阿羅
漢、辟支佛；菩薩摩訶薩行菩薩道，當得一  切種智，得一切種智故，能拔出眾生於生  死中？」

[0721c24]  佛告須菩提：「如是！如是！無性法無業  無果報。須菩提！凡夫人不入聖法，不知  諸法無性相，顛倒愚癡故，起種種業因緣。
是諸眾生隨業得身：若地獄身，若畜生身，若  餓鬼身，若人身，若天身——若四天王天身，乃至  非有想非無想天身。是無性法無業無果報，
無性常是無性。如須菩提所言：『若一切法無  性，云何是須陀洹乃至諸佛得一切種智？』須  菩提！於汝意云何？道是無性不？須陀洹果乃
至諸佛一切種智是無性不？」

[0722a04]  須菩提言：「世尊！  道無性，須陀洹果亦無性，乃至諸佛一切種  智亦無性。」

[0722a06]  「須菩提！無性法能得無性法不？」

[0722a07]  「不也！世尊！」

[0722a07]  佛告須菩提：「有性法能得有性法  不？」

[0722a08]  「不也！世尊！」

[0722a08]  「須菩提！無性法及道，是一切法  皆不合不散，無色、無形、無對，一相，所謂無相。  須菩提！是菩薩摩訶薩行般若波羅蜜時，以
方便力，見眾生以顛倒故著五眾：無常中常  相、苦中樂相、不淨中淨相、無我中我相，  著無所有處。是菩薩以方便力故，於無所有  中拔出眾生。」

[0722a14]  須菩提白佛言：「世尊！凡夫人  所著，頗有實不異不？著故起業；業因緣故，五  道生死中不得脫？」

[0722a16]  佛告須菩提：「凡夫人所著  起業處，無如毛髮許實事，但顛倒故。須菩提！  今為汝說譬喻，智者以譬喻得解。須菩提！於
汝意云何？如夢中所見人受五欲樂，有實住  處不？」

[0722a20]  須菩提白佛言：「世尊！夢尚虛妄不可  得，何況住夢中受五欲樂！」

[0722a21]  「於汝意云何？諸法  若有漏若無漏、若有為若無為，頗有不如  夢者不？」

[0722a23]  「世尊！諸法若有漏若無漏、若有為  若無為，無不如夢者。」

[0722a24]  佛告須菩提：「於汝意云  何？夢中有五道生死往來不？」

[0722a25]  「世尊！無也！」

[0722a25]  「於  汝意云何？夢中有修道，用是修道，若著垢、若  得淨不？」

[0722a27]  「不也！世尊！何以故？是夢法無有實事，  不可說垢、淨。」

[0722a28]  「於汝意云何？鏡中像有實事能  起業因緣，用是業因緣墮地獄、餓鬼、畜生，  若人、若天——四天王天處乃至非有想非無想  天處不？」

[0722b02]  須菩提言：「不也！世尊！是像無有實  事，但誑小兒，是事云何當有業因緣，用是業  因緣當墮地獄乃至非有想非無想處？」

[0722b04]  「於汝  意云何？是鏡中像有修道，用是修道若著  垢、若得淨不？」

[0722b06]  須菩提言：「不也！世尊！何以故？  是像空無實事，不可說垢、淨。」

[0722b07]  「於汝意云何？如  深澗中有嚮，是嚮有業因緣，用是業因緣  若墮地獄乃至若生非有想非無想處不？」

[0722b09]  須  菩提言：「不也！世尊！是事空無有實音聲，云  何當有業因緣，用是業因緣墮地獄乃至生  非有想非無想處？」

[0722b12]  「於汝意云何？是嚮頗有  修道，用是修道，若著垢、若得淨不？」

[0722b13]  「不也！世尊！  是事無實，不可說是垢、是淨。」

[0722b14]  「於  汝  意云何？如  焰非水水相，非河河相，是炎頗有業因緣，  用是業因緣墮地獄乃至生非有想非無想  處不？」

[0722b17]  「不也！世尊！焰中水畢竟不可得，但誑無  智人眼，云何當有業因緣，用是業墮地獄乃  至生非有想非無想處？」

[0722b19]  「於汝意云何？是焰  有修道，用是修道，若著垢、若得淨不？」

[0722b20]  「不也！世  尊！是焰無有實事，不可說垢、淨」

[0722b21]  「於汝意云何？  揵闥婆城，如日出時見揵闥婆城，無智人  無城有城想、無廬觀有廬觀想、無園有園  想；是揵闥婆城頗有業因緣，用是業因緣
墮地獄乃至生非有想非無想處不？」

[0722b25]  「不也！世  尊！是揵闥婆城畢竟不可得，但誑愚夫眼，  云何當有業因緣，用是業因緣墮地獄乃至  生非有想非無想處？」

[0722b28]  「於汝意云何？是揵闥婆  城有修道，用是修道，若著垢、若得淨不？」

[0722b29]  「不也！  世尊！是揵闥婆城無有實事，不可說垢、淨。」

[0722c02]  「須菩提！於汝意云何？幻師幻作種種物，若象、  若馬、若牛、若羊、若男、若女，於汝意云何？是幻  有業因緣，用是業因緣墮地獄乃至生非有
想非無想處不？」

[0722c05]  「不也！世尊！是幻法空無實事，  云何當有業因緣，用是業因緣墮地獄乃至  生非有想非無想處？」

[0722c07]  「於汝意云何？用是幻有  修道，用是修道，若著垢、若得淨不？」

[0722c08]  「不也！世尊！  是法無有實事，不可說垢、淨。」

[0722c09]  「須菩提！於汝  意云何？如佛所化人，是化人有業因緣，用是  業因緣墮地獄乃至生非有想非無想處不？」

[0722c12]  「不也！世尊！是化人無有實事，云何當有業因  緣，用是業因緣墮地獄乃至生非有想非無  想處？」

[0722c14]  「於汝意云何？是化人有修道，用是修  道，若著垢、若得淨不？」

[0722c15]  「不也！世尊！是事無有實，  不可說垢、淨。」

[0722c16]  佛告須菩提：「於意云何？於是  空相中，有垢者、有淨者不？」

[0722c17]  「不也！世尊！是中無  所有，無有著垢者、無有淨者。」

[0722c18]  「須菩提！如  無有著垢者、無有淨者，以是因緣故亦無  垢、淨。何以故？住我、我所眾生有垢、有淨，實見
者不垢、不淨。如實見者不垢、不淨，如是亦無  有垢、淨。」

[0722c23]  【論】

[0722c23]  問曰：

[0722c23]  佛已處處答是事，今須菩提何以  復問？

[0722c24]  答曰：

[0722c24]  義雖一，所因事異，所謂一切法，若  有佛、若無佛，諸法性常住，空無所有，非賢聖  所作。般若波羅蜜甚深微妙，難解難量，不
可以有量能知；諸佛賢聖憐愍眾生故，  以種種語言名字、譬喻為說。利根者解聖  人意，鈍根者處處生著，著於語言名字，若
聞說「空」，則著空；聞說「空亦空」，亦復生著；  若聞「一切法寂滅相，語言道斷」，而亦復著。自  心不清淨故，聞聖人法為不清淨；如人
目瞖，視清淨珠，見其目影，便謂珠不淨。  佛種種因緣說。見有過罪而生於疑，作是  言：「若一切法空，空亦空，云何分別有六道？」
常生如是等疑難故，須菩提以經將訖，為  眾生處處問是事，是故重問。

[0723a08]  佛可須菩提  意。

[0723a09]  問曰：

[0723a09]  須菩提以「有」難「空」，佛云何可其意？

[0723a10]  答曰：

[0723a10]  佛可其說「諸法空常住，有佛、無佛不  異」，不可其難「云何分別有六道等」。何以故？  以其難欲破空故。

[0723a12]  是中佛解其所難，所謂  凡夫人不入聖法，未得聖道，不知無所  有性，不善修習空三昧故。顛倒者，四顛倒；
愚癡者，三界繫無明。雖不說餘煩惱，而此  二法虛誑不實。顛倒即是妄語虛誑；若從顛  倒所生業及果報，以根本不實故，眾生雖
深著，亦無定實。以是故五道皆空，但有  假名。

[0723a19]  又汝難諸賢聖；是諸賢聖以斷顛倒  差別故有異名，以顛倒不實故無所斷。又  復滅失、無所有故名為「斷」。若實有法，可斷；
尚無斷法，何況顛倒！是故一切賢聖果皆  是無所有。斷顛倒即是聖人果，果即是斷。  為果所修道亦同無所有，是故修道時，必當
用空、無相、無作。道、果分別故，賢聖有差別；  今實無所有法不能得，無所有云何有差  別？是故不應難。

[0723a27]  須菩提意：若但顛倒故有  世間，若有顛倒亦應有實，虛實相待故。是  故問：「世尊！凡夫所著，頗有實生著起業；業
因緣故，六道生死，不得解脫？」

[0723b01]  佛答言：「不！」

[0723b02]  何以故？此中佛自說因緣：「但顛倒故生著，若  無顛倒，云何有相待實法？乃至無毫釐許  實事，畢竟無故。」

[0723b04]  問曰：

[0723b04]  諸佛所行實義，所謂  畢竟空，此非實耶？

[0723b05]  答曰：

[0723b05]  是第一義空亦因  分別凡夫顛倒故說；若無顛倒，亦無第一  義。若凡夫顛倒少多有實，第一義亦應有  實。

[0723b08]  問曰：

[0723b08]  若二俱不實，云何得解脫？如人手  垢還以垢洗，云何得淨？

[0723b09]  答曰：

[0723b09]  諸法實相  畢竟空，第一義實清淨。以有凡夫顛倒不  清淨法，故有此清淨法——不可破壞，不變異  故。以人於諸法實相起著，欲生煩惱，是故
說：「是法性空無所有，無所有故無實。」

[0723b13]  雖二  法皆不實，而不實中有差別。如十善、十不善  二事，皆有為法故，虛誑不實；而善、不善有差
別——殺生法故，墮惡道；不殺故，生天上。如布  施、偷盜二事，雖取相著心，是虛誑不實，而亦  有差別。如眾生乃至知者、見者無所有，而
惱眾生有大罪，慈念眾生有大福。如慈  能破瞋、施能破慳，雖二事俱是不實，而能  相破。是故佛說：「諸法無有根本定實如毫釐  許所有。」

[0723b22]  欲證明是事故，說夢中受五欲  譬喻。

[0723b23]  須菩提意：若一切法畢竟空無所有性，  今何以故現有眼見、耳聞法？以是故，佛說  夢譬喻。如人夢力故，雖無實事而有種種
聞見，瞋處、喜處；覺人在傍，則無所見。如是，  凡夫人無明顛倒力故，妄有所見；聖人覺悟，  則無所見。一切法若有漏若無漏、若有為若
無為，皆不實，虛妄故有見聞。

[0723b29]  又如夢中見  六道生死往來、見須陀洹乃至阿羅漢，夢  中無是法而夢見，夢中實無淨、無垢。業果  報六道亦如是，顛倒因緣故起業，業果報
亦應空。除却顛倒故名為道；顛倒無實故，  道亦不應實。

[0723c05]  鏡中像、嚮、焰乃至如化亦如  是。

[0723c06]  佛反問須菩提：「於是法中有垢者、有  淨者不？」

[0723c07]  須菩提意：一切法中無我，云何當  說有垢、有淨者？是故言無。

[0723c08]  佛言：「若無受  垢、受淨者，垢、淨亦無。」

[0723c09]  問曰：

[0723c09]  若分別諸法，阿  毘曇等經中有垢、有淨，但受垢淨者無。三  毒等諸煩惱是垢，三解脫門諸助道法等是  淨。

[0723c12]  答曰：

[0723c12]  雖有是說，是事不然！若眾生法  無所屬，亦無作者；若無作者，亦無作法，  無縛無解。如人為火所燒，畏而捨離，非
火離火；眾生亦如是，畏五眾苦故捨離，非  苦離苦。若無垢淨者，無有解脫。

[0723c16]  復次，佛此  中自說因緣，所謂：「我、我所法中住，眾生受垢、  受淨。我畢竟無故，垢淨無住處；住處無故，  無垢、無淨。」

[0723c19]  問曰：

[0723c19]  我雖無，我見實有，凡夫  人住此中起諸煩惱。

[0723c20]  答曰：

[0723c20]  若無我，我見  無所緣，無所緣云何得生？

[0723c21]  問曰：

[0723c21]  雖無我，  於五眾中邪行謂有我，生我見；五眾是我、  我所。

[0723c23]  答曰：

[0723c23]  若以五眾中定生我見因緣，  於他五眾中何以故不生？若於他五眾生  者，則為大錯亂！是故我見無有定緣，但顛  倒故生。

[0723c26]  問曰：

[0723c26]  若顛倒生，何以故但自於己  身生見？

[0723c27]  答曰：

[0723c27]  是顛倒狂錯，不應求其  實事。又復於無始生死中來，自於相續五  眾中生著；是故佛說：「住我心眾生受垢、  受淨。」

[0724a01]  又實見者無垢無淨；若我定有，實見  者應有垢淨！如實見者不垢不淨，以是  因緣故無垢無淨。無垢無淨者，見諸法實
相。又於諸法實相亦不著，是故無垢；諸  法實相無相可取，是故無淨。復次，八聖道中  不著，是名無淨；除諸煩惱，不著顛倒，是  名無垢。

◎

◎大智度論釋平等品第八十六

[0724a09]  【經】

[0724a09]  須菩提白佛言：「世尊！見實者不垢不淨，  見不實者亦不垢不淨。何以故？一切法性無  所有故。世尊！無所有中無垢無淨，所有中
亦無垢無淨。世尊！無所有中有所有中亦無  垢無淨。世尊！云何如實語者不垢不淨，不  實語者亦不垢不淨？」

[0724a14]  佛告須菩提：「是諸法平  等相，我說是淨。須菩提！何等是淨是諸法  平等？所謂如、不異、不誑，法相、法性、法住、法位、
實際，有佛、無佛法性常住，是名淨。世諦故說，  非最第一義；最第一義，過一切語言論議音  聲。」

[0724a19]  須菩提白佛言：「世尊！若一切法空、不可  說，如夢、如嚮、如焰、如影、如幻、如化，云何菩
薩摩訶薩用是如夢、如嚮、如焰、如影、如幻、如  化法，無有根本定實，云何能發阿耨多羅三  藐三菩提心，作是願——『我當具足檀波羅蜜，乃
至具足般若波羅蜜；我當具足神通波羅蜜，  具足智波羅蜜，具足四禪、四無量心、四無色  定、四念處，乃至具足八聖道分；我當具足三
解脫門、八背捨、九次第定；我當具足佛十力，  乃至具足十八不共法；我當具足三十二相、  八十隨形好，具足諸陀隣尼門、諸三昧門；我
當放大光明遍照十方，知諸眾生心，如應說  法』？」

[0724b02]  佛言須菩提：「於汝意云何？汝所說諸法  如夢、如嚮、如焰、如影、如幻、如化不？」

[0724b03]  須菩提言：  「爾！世尊！世尊！若一切法如夢乃至如化，菩薩  摩訶薩云何行般若波羅蜜？世尊！是夢乃至
如化，虛妄不實。世尊！不應用不實虛妄法  能具足檀波羅蜜乃至十八不共法。」

[0724b07]  佛告須  菩提：「如是！如是！不實虛妄法不能具足檀波  羅蜜乃至十八不共法；行是不實虛妄法，不
能得阿耨多羅三藐三菩提。須菩提！是一切  法皆是憶想思惟作法，用是思惟憶想作法，  不能得一切種智。

[0724b12]  「須菩提！是一切法能助道  法，不能益其果，所謂是諸法無生、無出、無  相。菩薩從初發意已來，所作善業，若檀波
羅蜜乃至一切種智。何以故？知諸法皆如夢  乃至如化。如是等法不具足檀波羅蜜乃至  一切種智，不能得成就眾生、淨佛國土、得阿
耨多羅三藐三菩提。是菩薩摩訶薩所作善  業，檀波羅蜜乃至一切種智，知如夢乃至如  化；亦知一切眾生如夢中行，乃至知如化
中行。是菩薩摩訶薩不取般若波羅蜜是有  法，用是不取故，得一切種智，知是諸法如夢  無所取，乃至諸法如化無所取。何以故？般
若波羅蜜是不可取相，禪波羅蜜乃至十八  不共法，是不可取相。

[0724b25]  「是菩薩摩訶薩知一切  法是不可取相已，發心求阿耨多羅三藐三  菩提。何以故？一切法不可取相，無根本定
實，如夢乃至如化；用不可取相法不能得不  可取相法。但以眾生不知不見如是諸法相，  是菩薩摩訶薩為是眾生故，求阿耨多羅三
藐三菩提。是菩薩從初發意已來所有布施，  為一切眾生故；乃至有所修智慧，皆為一  切眾生，不為己身。菩薩摩訶薩不為餘事故
求阿耨多羅三藐三菩提，但為一切眾生故。

[0724c06]  「是菩薩行般若波羅蜜時，見眾生無眾生，但  眾生相中住；乃至無知者、無見者，知見相中  住，令眾生遠離顛倒；遠離已，置甘露性中；住
是中者，無有妄相，所謂眾生相乃至知者、  見者相。是時，菩薩動心、念心、戲論心皆捨，常  行不動心、不念心、不戲論心。須菩提！以是方
便力故，菩薩摩訶薩行般若波羅蜜時，自無  所著，亦教一切眾生令得無所著。世諦故，非  第一義。」

[0724c14]  須菩提白佛言：「世尊！世尊得阿耨多  羅三藐三菩提時，得諸佛法，以世諦故得？以  第一義中得？」

[0724c16]  佛言：「以世諦故說佛得是法，是  法中無有法可得、是人得是法。何以故？是人  得是法，是為大有所得；用二法，無道無果。」

[0724c18]  須  菩提白佛言：「世尊！若行二法無道無果，行  不二法有道有果不？」

[0724c20]  佛言：「行二法無道無果，  行不二法亦無道無果；若無二法、無不二  法，即是道、即是果。何以故？用如是法得道、得
果，用是法不得道、不得果——是為戲論。諸平  等法中，無有戲論；無戲論相，是諸法平等。」

[0724c24]  須  菩提白佛言：「世尊！諸法無所有性，是中何等  是平等？」

[0724c26]  佛言：「若無有法、無有無法，亦不說諸  法平等相；除平等，更無餘法離一切法平等  相。平等者，若凡夫、若聖人，不能行、不能到。」

[0724c28]  須  菩提白佛言：「世尊！乃至佛亦不能行、亦不能  到？」

[0725a01]  佛言：「是諸法平等，一切聖人皆不能行、  不能到，所謂諸須陀洹、斯陀含、阿那含、阿羅  漢、辟支佛、諸菩薩摩訶薩及諸佛。」

[0725a03]  須菩提白  佛言：「世尊！佛者一切諸法中行力自在，云何  說佛亦不能行、不能到？」

[0725a05]  佛告須菩提：「若諸  法平等與佛有異，應當如是問。須菩提！今  諸凡夫人平等，諸須陀洹、斯陀含、阿那含、阿
羅漢、辟支佛、諸菩薩摩訶薩、諸佛及聖法皆平  等，是一平等無二，所謂是凡夫人、是須陀  洹乃至佛，是一切法平等中皆不可得。」

[0725a10]  須菩  提白佛言：「世尊！若諸法平等中皆不可得——是  凡夫人乃至是佛。世尊！凡夫人、須陀洹乃至佛  為無有分別？」

[0725a13]  佛告須菩提：「如是！如是！諸法  平等中，無有分別是凡夫人、是須陀洹乃至  是佛。」

[0725a15]  「世尊！若無分別諸凡夫人、須陀洹乃至  佛，云何分別有三寶現於世間——佛寶、法寶、  僧寶？」

[0725a17]  佛言：「於意云何？佛寶、法寶、僧寶與諸  法等異不？」

[0725a18]  須菩提白佛言：「如我從佛所聞義，  佛寶、法寶、僧寶與諸法等無異。世尊！是佛寶、  法寶、僧寶即是平等；是法皆不合、不散，無色、
無形、無對，一相，所謂無相。佛有是力，能分別  無相諸法處所：是凡夫人、是須陀洹、是斯陀  含、是阿那含、是阿羅漢、是辟支佛、是菩薩摩訶  薩、是諸佛。」

[0725a24]  佛告須菩提：「如是！如是！諸佛得  阿耨多羅三藐三菩提，不分別諸法，當知是  地獄、是餓鬼、是畜生、是人、是天——是四天王天
乃至是他化自在天，是梵天乃至是非有想非  無想處天；是四念處乃至八聖道分；是內空  乃至是無法有法空；是佛十力乃至是十八  不共法不？」

[0725b01]  須菩提言：「不知也！世尊！」

[0725b01]  「以是故，  須菩提！當知佛有大恩力，於諸法等中不動，  而分別諸法。」

[0725b03]  須菩提白佛言：「世尊！如佛於  諸法等中不動，凡夫人亦於諸法平等中  不動，須陀洹乃至辟支佛亦於諸法平等中
不動。世尊！若諸法等相即是凡夫人相、即是  須陀洹相，乃至諸佛即是平等相，世尊！今諸  法各各相，所謂色相異，受、想、行、識相異；眼
相異，耳、鼻、舌、身、意相異；地相異，水、火、風、空、  識相異；欲相異，瞋、癡相異，邪見相異；禪相  異，無量心相異，無色定相異；四念處相異，乃
至八聖道分相異；檀波羅蜜相異，乃至般若  波羅蜜相異；三解脫門相異；十八空相異；佛  十力相異，四無所畏相異，四無礙智相異，十
八不共法相異；有為法性異，無為法性異；是  凡夫人相異，乃至佛相異——諸法各各相異，  云何菩薩摩訶薩行般若波羅蜜時，諸法異
相中不作分別？若不作分別，不能行般若波  羅蜜；若不行般若波羅蜜，不能從一地至一  地；若不從一地至一地，不能入菩薩位；不
能入菩薩位故，不能過聲聞、辟支佛地；不能  過聲聞、辟支佛地故，不能具足神通波羅蜜；  不具足神通波羅蜜故，不能具足檀波羅
蜜，乃至不能具足般若波羅蜜，從一佛國至  一佛國供養諸佛，於諸佛所種善根，用是善  根能成就眾生、淨佛國土。」

[0725b26]  佛告須菩提：「如  汝所問：『是諸法相亦是凡夫人，亦是須陀洹  乃至佛。世尊！是諸法各各相，所謂色相異，乃
至有為、無為法相異，云何菩薩摩訶薩觀一  相不作分別？』須菩提！於汝意云何？是色相  空不？乃至諸佛相空不？」

[0725c02]  「世尊！實空。」

[0725c02]  「須菩提！空  中各各相法可得不？所謂色相乃至諸佛相。」

[0725c04]  須菩提言：「不可得！」

[0725c04]  佛言：「以是因緣故，當知  諸法平等中，非凡夫人、亦不離凡夫人，乃至  非佛、亦不離佛。」

[0725c06]  須菩提白佛言：「世尊！是平  等，為是有為法？為是無為法？」

[0725c07]  佛言：「非有為法，  非無為法。何以故？離有為法，無為法不可  得；離無為法，有為法不可得。須菩提！是有
為法、無為法，是二法不合、不散，無色、無形、  無對，一相，所謂無相。佛亦以世諦故說，非以  第一義。何以故？第一義中無身行、無口行、無
意行，亦不離身、口、意行得第一義。是諸有為  法、無為法平等相，即是第一義。菩薩摩訶薩  行般若波羅蜜時，第一義中不動，而行菩薩  事，饒益眾生。」

[0725c17]  【論】

[0725c17]  釋曰：

[0725c17]  須菩提思惟：「佛答實見者、妄見者無  異，垢淨見無故。」思惟已，問佛：「見實者無垢  無淨，見不實者亦不垢不淨，一切法性無所
有故；無所有中無垢無淨，所有中亦無垢無  淨。」

[0725c21]  無所有，斷滅見故，不應有垢淨！所有無  常見故，不應有垢淨！所有若決定是有，則  不從因緣生，不從因緣生故常，常故無  垢無淨。

[0725c24]  須菩提白佛：「實見者、不實見者，是義  云何？」

[0725c25]  佛答：「垢、淨雖無別相可說，諸法平等  故是名為淨。若分別說垢淨相，是事不然！  一切法平等故，我說名淨。」

[0725c27]  佛告須菩提：「諸  法實相，如、法性、法住、法位、實際是平等；菩薩  入是平等中，心無憎愛。是法，有佛、無佛常  住。」

[0726a01]  作法皆是虛誑，是故說：「無作法，有佛、無佛  常住。」

[0726a02]  聽者心即取相，著是諸法平等；如人  以指指月，不知者但觀其指而不視月。  是故佛說：「諸法平等相亦如是，皆是世諦；世
諦非實，但為成辦事故說。」譬如以金貿  草，不知者言：「何以以貴易賤？」答曰：「我事須  用故。」

[0726a07]  是平等義不可說，一切名字語言音  聲悉斷。何以故？諸法平等是無戲論寂滅相；  但覺觀散心中有語言故有所說。

[0726a09]  須菩提從  佛聞諸法平等相，解其旨趣，為諸新發意  菩薩故問：「世尊！若一切法空、不可說、如夢  乃至如化，云何菩薩於無根本法中而生
心作是願『我當具足檀波羅蜜，乃至為  眾生如應說法』？」

[0726a14]  佛以反問答須菩提：「布施  等乃至陀羅尼門說法等，此諸法非如幻、  如夢等耶？」

[0726a16]  須菩提言：「實爾！」是諸法雖有利  益，不出於如夢法。

[0726a17]  須菩提復問：「世尊！夢等  法皆虛妄不實，菩薩為求實法故，行般若  波羅蜜得佛道，云何行不實法？不實法不  能行檀波羅蜜等！」

[0726a20]  佛可須菩提言：「如是！如  是！布施等法皆是思惟、憶想分別、作起生法，  不得住如是法中成一切種智。」

[0726a22]  即時眾中  聽者心生懈怠，是故佛說：「是一切法皆是助  道因緣。」

[0726a24]  若於是法中邪行謬錯，是名不實；  若直行不謬，即是助道法。是法為助道故，不  為果。是布施等是有為法，道亦有為，同相故
相益。道果者，所謂諸法實無出生，一相無  相，寂滅涅槃；是故於涅槃不能有益。如時  雨能益草木，不益虛空。是故菩薩知是助
道法及道果，從初發心來所作善法布施等，  知皆是畢竟空，如夢乃至如化。

[0726b02]  問曰：

[0726b02]  若菩薩  知諸法實相，何用行布施等為？

[0726b03]  答曰：

[0726b03]  佛此  中說：「布施等不具足，不能成就眾生。」

[0726b04]  菩薩  莊嚴身及音聲語言，得佛神通力，以種種  方便力能引導眾生。是故菩薩為成就眾  生故，行檀波羅蜜，亦不取檀波羅蜜若有、
若無相，亦不戲論如夢等諸法，直行乃至得  阿耨多羅三藐三菩提。何以故？般若波羅蜜  不可取相，乃至十八不共法亦不可取  相。

[0726b11]  知一切不可取相已，發心求阿耨多羅  三藐三菩提；作是念：「一切無根本，不可取  相，如夢乃至如化；以不可取法不能得
不可取相法。但以眾生不知是法故，我為  是眾生求阿耨多羅三藐三菩提。」是菩薩從  初發心來所有布施，為一切眾生，所謂布  施等諸善法為一切眾生故修，不自為
身。

[0726b18]  此中佛自說因緣：「不為餘事故求阿  耨多羅三藐三菩提，但為一切眾生故。」所以  者何？是菩薩遠離怜愍眾生心，但行般若
波羅蜜，求諸法實相，或墮邪見中。是人未  得一切智，所求一切智事，心未調柔，故  墮諸邊，諸法實相難得故。是故佛說：「菩薩
從初發心，怜愍眾生故，著心漸薄，不戲  論畢竟空——若空有此過，若不空有彼過等。」

[0726b26]  問曰：

[0726b26]  如餘處「菩薩自利益，亦利益眾生」，此中  何以但說利益眾生，不說自利？自利、利人  有何咎？

[0726b28]  答曰：

[0726b28]  菩薩行善道為一切眾生，此  是實義；餘處說「自利，亦利益眾生」，是為凡夫  人作是說，然後能行菩薩道。入道人有下、
中、上：下者，但為自度故行善法；中者，自為  亦為他；上者，但為他人故行善法。

[0726c03]  問曰：

[0726c03]  是  事不然！下者，但自為身；中者，但為眾生；上  者，自利亦利他人。若但利他，不能自利，云  何言上？

[0726c06]  答曰：

[0726c06]  不然！世間法爾，自供養者不  得其福，自害其身而不得罪。以是故，為  自身行道，名為下人。一切世人但自利身，
不能為他。若自為身行道，是則斷滅，自  為愛著故。若自能捨己樂，但為一切眾  生故行善法，是名上人，與一切眾生異故。  若但為眾生故行善法，眾生未成就，自利
則為具足。若自利益，又為眾生，是為雜行。  求佛道者有三種：一者、但愛念佛故，自  為己身成佛；二者、為己身亦為眾生；三者、
但為眾生——是人清淨行道，破我顛倒故。

[0726c16]  是  菩薩行般若波羅蜜時，無眾生乃至無知  者、見者，安住是中，拔出眾生着甘露性  中。甘露性者，所謂一切助道法。何以故？行
是法得至涅槃，涅槃名甘露。住是甘露  性中，我等妄想不復生。是菩薩自得無所  著，亦令眾生得無所著，是名第一利益眾  生。

[0726c23]  問曰：

[0726c23]  上說「但利益眾生故行道」，今何以故  「自得無所著，令眾生得無所著」？

[0726c24]  答曰：

[0726c24]  不得  已故！若自無智慧，何能利人？以是故，先自  得無所著，然後教人。若是功德可得與他  如財物者，諸佛、大菩薩所有功德皆應與
他，乃至調達、怨賊皆可與之，然後更自  修集功德；但是事不然，不可我作而他得。

[0727a01]  是亦世俗說，非第一義。何以故？第一義中無  眾生、無一無異等分別諸法相，此中說  亦無所著處。

[0727a03]  復次，如先說「不可說相是  第一義」，此中可說故是世俗。

[0727a04]  爾時，須菩提問：  「佛於道場所得法，為用世諦故得？為用  第一義諦？」

[0727a06]  須菩提意：若以世諦故得，即是  虛妄不實；若以第一義故得，第一義中無  得、無得者，不可說、不可受。

[0727a08]  佛答：以世俗  語言故說「佛得阿耨多羅三藐三菩提」，是  中無得者、無有得法。何以故？若是人得是
法，即是二法；二法中，無道、無果。二法者，是菩  薩、是得阿耨多羅三藐三菩提。如是二法，皆  是世諦故有。若二者，佛法何得不虛妄！若有
人不得第一義，但以二法分別諸法，是則  虛妄；諸佛、大菩薩得第一義故，為度眾生  令得第一義，雖分別諸法，非是虛妄。

[0727a16]  須  菩提復問：「世尊！若用二法無道、無果，今以  不二法故有道、有果耶？」

[0727a18]  佛答：「二法無道、  無果，不二法亦無道、無果。」

[0727a19]  問曰：

[0727a19]  餘處說「二  法是凡夫法，不二法是賢聖法」，如《毘摩羅詰  經》不二入法門中說。

[0727a21]  答曰：

[0727a21]  不二入是真實聖  法。或有新發意菩薩未得諸法實相，聞是  不二法，取相生著。是故或稱讚不二法，或  時毀呰。

[0727a24]  又佛遮二邊、說中道，所謂非二、非  不二。二法名各各別相；不二名一空相。以  是一空相破各各別異相；破已，事訖，還捨不
二相——是即是道、是果。何以故？諸賢聖雖讚  歎無二法，為不著故。

[0727a28]  用是法得道、得果，  用是法無道、無果——即是戲論；無戲論是平  等法。

[0727b01]  須菩提白佛言：「若諸法無所有性，何  等是平等？」

[0727b02]  佛答：「若離有性、無性，假名為平  等。若菩薩不說一切法有——不說一切法  性、不說一切法相等顯示，亦不說無法
——無法性、無法相等顯示，亦不說離是二邊  更有平等相，一切處不取平等相，亦不  言無是平等，不妨行諸善法，是名諸  法平等。」

[0727b08]  復次，諸法平等者，所謂出過一切  法。

[0727b09]  問曰：

[0727b09]  先處處說「諸法即是平等相，平  等即是諸法實，名異而義同。色如，非色、非  離色」，今何以說「平等出過一切法」？

[0727b11]  答曰：

[0727b12]  一切法有二種：一者、色等諸法體；二者、色  等法中行——凡夫邪行，賢聖正行。此中說平  等，於凡夫行中出，不言色等中出。

[0727b14]  復次，  平等無能行、無能到。於是須菩提驚問：  「佛亦不能行、不能到？」

[0727b16]  須菩提謂：是法  雖甚深微妙難行，是事佛應當得！

[0727b17]  佛答：「從  須陀洹乃至佛皆無能行、無能到。」

[0727b18]  佛意：三  世十方佛不能行、不能到，何況一佛！平等  性自爾故。

[0727b20]  須菩提復問：「佛於一切法中行  力自在，佛無礙智慧，無處不到，云何言不  能行、不能到？」

[0727b22]  佛答：「若佛與平等異，應有是  難：『何以不能行、不能到？』今凡夫平等、須  陀洹平等、佛平等，皆一平等，無二無分別。」
是凡夫乃至佛，自性不能自性中行、不  能自性中到；自性應他性中行。是故佛  說：「若佛與平等異，佛應行平等。但佛即  是平等故，不行、不到，非以智慧少故。」

[0727b28]  須菩  提白佛言：「若平等，凡夫乃至佛不可得異，  今凡夫、聖人不應有差別！」

[0727b30]  佛可須菩提問：  「平等中無差別，世諦故凡夫法中有差別。」

[0727c01]  復  問：「若凡夫乃至佛無有差別，云何三寶大  現於世間，大利益眾生？」

[0727c03]  佛答：平等即是法  寶，法寶即是佛寶、僧寶。何以故？未得法時，  不名為佛；得平等法故名為佛；得是平等  法故，分別有須陀洹等差別。

[0727c06]  須菩提受佛  教：「是法皆無合、無散，無色、無形、無對，一相，所  謂無相。唯佛有是力，於空、無相中，分別是  凡夫、是聖人。」

[0727c09]  佛告須菩提：「如是！如是！若  諸佛不分別是法，云何當知有地獄乃至  十八不共法？」

[0727c11]  問曰：

[0727c11]  諸佛如日出，不能令高  者下、下者高，但能照明萬物，令有眼者別  識；諸佛亦如是，亦不轉諸法相，但以一切
智照，為人演說令知。汝何以故言：「若佛不  分別諸法，云何知有地獄乃至十八不共  法？」如今畜生等現目所見，人皆識知，何須  佛說！

[0727c17]  答曰：

[0727c17]  佛雖不作好醜諸事，而演說示  人。知有二種：一者、凡夫虛妄知，二者、如實  知。知畜生等相，是凡人虛妄知；佛為知實
相，故言：「佛不分別諸法，云何知有地獄等。」

[0727c21]  復次，諸佛法寂滅相、無戲論；此中若分別有  地獄等相，不名為「寂滅」、「不二」、「無戲論法」。佛
雖知寂滅、不二相，亦能於寂滅相中分別  諸法，而不墮戲論。

[0727c24]  離諸法實相者，雖眼  見畜生等，亦不能如實知其相。如牛，角、足、  尾等諸分邊和合，更有牛法生，是為一。諸分
多、牛法一，一不作多、多不作一。

[0727c27]  有人言：此  說非也！除此諸分，應更有牛法力用可見。

[0727c28]  牛法眾分和合生，而牛法不異眾分。何以  故？見此眾分合故名為見牛，更不見餘物  為牛。異者破一，一者破異，不一不異破一
異；若無一異，云何有不一不異？若入是  諸法平等中，爾時，始如實得牛相。

[0728a04]  是故言：「若  佛不分別諸法相、不說二諦，云何善說畜  生等？所謂於平等不動而分別諸法。」不  動者，分別諸法時，不著一異相。

[0728a07]  須菩提白  佛：「如佛於諸法等中不動，辟支佛乃至凡  夫於諸法等中亦不動。何以故？諸佛平等
相，乃至凡夫亦平等相。世尊！若爾者，佛云何  分別諸法是色異，色性異、受性異，乃至有為、  無為性異？若不分別諸法，菩薩行般若波
羅蜜時，不得從一地至一地，乃至淨佛  國土。」

[0728a14]  佛答：「於汝意云何？推尋色等相，為是  空不？」

[0728a15]  「世尊！實空！」

[0728a15]  「空中有異相法不？」

[0728a15]  答  言：「不！」何以故？是畢竟空，以無相智慧可解，  是中云何有異相？

[0728a17]  佛語須菩提：若空中無異  相，空便是實，是故汝云何於空中分別諸  法作是難？

[0728a19]  畢竟空中，空亦不可得，各各相亦  不可得，汝云何以空、各各相為難？

[0728a20]  以是因  緣故，當知諸法平等中，無分別故無凡夫  人；但凡夫人，非實相、不離實相，凡夫實相
即是聖人相。是故言：「不但凡夫、不離凡夫，  乃至佛亦如是。」

[0728a24]  須菩提以平等相大利益，  欲知平等定相，是故問：「為是有為？為是無  為？」

[0728a26]  佛答：「非有為、非無為。」何以故？若有為，皆  是虛誑作法；若無為，無為法無生住滅故無  法，無法故不得名無為。因有為故有無
為，如經中說：「離有為，無為不可得。」如離長  無短，是相待義。

[0728b01]  問曰：

[0728b01]  有為法是無常，無為  法是常，云何言「離有為，無為不可得」？

[0728b02]  答曰：

[0728b03]  無為法無分別故無相；若說常相，不得言  無相。破有為法故名無為，更無異法。如人  閉在牢獄，穿牆得出；破壁是空，更無異空，
空亦不從因緣生。無為法亦如是，有為法  中先有無為性，破有為即是無為。是故說  「離有為，無為不可得」。是有為、無為性皆不合  不散，一相，所謂「無相」。

[0728b09]  佛以世諦故說是事，  非第一義。何以故？佛自說因緣：「第一義中  無身、口、意行；有為、無為法平等，即是第一  義。」

[0728b12]  觀是有為、無為法平等，亦不著一相。菩  薩於第一義中不動而利益眾生；方便力故，  種種因緣為眾生說法也。

◎

大智度論卷第九十五

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
