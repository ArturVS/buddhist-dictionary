佛說逝童子經

西晉沙門支法度譯

[0801c27] 聞如是：

[0801c27] 一時，佛在羅閱祇耆闍崛山中。平旦從諸比丘，被袈裟持應器入城分衛。佛行向富迦羅越門，富迦羅越有子，年十六，名曰逝，時在第三門內遙見佛來，身有奇相容貌端正，心意安靜諸根寂寞，項中光出影耀殊絕，炎明熾盛，若日之淨月盛滿時悉照門內。

[0802a04] 逝見佛如是，心中歡喜肅然而敬，便趨上堂，為母說偈言：

「金光色百餘，　　希此所見聞，
　今來住在外，　　當給其所求。
　威儀過梵王，　　光顏殊諸天，
　哀我故來耳，　　願以持與之。」

[0802a10] 其母聞逝言，即告曰：「如汝所稱者，其人豈貧窮？何為當乞兒耶？一何惑哉！今所言者殊不合義。」

[0802a12] 爾時，佛便以神足現化，放身光明徹照七重門內，盡為大明。逝感佛威神，復為母說偈言：

「譬如人見火，　　端自投其中，
　不善向佛者，　　自賊亦如是。
　天人中獨尊，　　至聖無復上，
　是最可供養，　　施必得大利。
　今所有食分，　　願取用與我，
　欲以奉上尊，　　此歡難常值。」

[0802a21] 其母即以所有好衣及食具與逝，逝持出詣佛所，以頭面著地，為佛作禮，却住一面，叉手白佛言：「今我見如來，虔心恭敬注意於佛，惟以加哀受己所施。」

[0802a24] 佛應時受之，為逝說偈言：

「汝以伏慳意，　　能善修治施，
　今日供養佛，　　所念莫不吉。」

[0802a27] 逝聞佛所語，即自說偈言：

「我不願富貴，　　亦弗望釋梵，
　但願最智慧，　　如佛而無上。」

[0802b01] 爾時，天帝釋下立逝前，說偈言：

「纔用一布施，　　欲求佛者難，
　道常世世施，　　積若須彌寶。
　經歷千億劫，　　恒行慈愛心，
　不可以一施，　　得覺無上道。」

[0802b06] 逝即答天帝釋，說偈言：

「譬如大工匠，　　欲伐巨木者，
　猶不一下斧，　　便以斷大樹。
　斧斫稍以漸，　　可盡太山木，
　剝業從微得，　　求道亦如是。
　明不用一施，　　而得成大道，
　我有信精進，　　必為世間將。」

[0802b13] 天帝釋復為逝說偈言：

「不如求尊天，　　釋梵易可得，
　尠能應佛法，　　佛道甚難得。」

[0802b16] 逝答天帝釋，說偈言：

「設使一天下，　　滿中火洞然，
　吾以身遍投，　　終不捨佛意。
　假令一切人，　　皆共賊害我，
　願常慈心向，　　終不廢大道。
　脆哉釋梵天，　　彼皆為死法，
　願歸一切智，　　勇若師子雄。」

[0802b23] 天帝釋復為逝說一偈言：

「快哉得善利！　　乃有敬在佛，
　專精向大道，　　想汝必作佛。」

[0802b26] 逝答天帝釋，說偈言：

「天王且勿疑，　　於斯無上道，
　精進吾匪懈，　　會於世為佛。」

[0802b29] 於是，天帝釋默然。

[0802b29] 時佛為逝說偈言：

「汝已於往世，　　敬事八千佛，
　心常願大道，　　欲得安群生。
　後十二億劫，　　終不墮惡道，
　但多修德善，　　恒以興尊意。
　汝當百億返，　　作王遮迦越，
　亦為四天王，　　每輒行正法。
　又當為帝釋，　　未常遠梵行，
　後生兜術天，　　然則道德成。
　當居千國界，　　中央得作佛，
　名曰須彌劫，　　一切莫不事。
　千國各橫廣，　　四百八十里，
　宮牆之嚴飾，　　一切皆以寶。
　初會說法時，　　六十千億人，
　為弟子得度，　　皆得阿羅漢；
　再會說經時，　　四十千億人，
　皆入羅漢慧，　　所度為甚眾；
　三會說經時，　　所度甚眾多，
　離垢入淨慧，　　悉得無所著。
　是時佛剎中，　　無有亂惡眾，
　皆悉向道法，　　一切行忠直。
　疾病之憂苦，　　都已無是鬼，
　時人皆和睦，　　展轉相念安。
　天日三時雨，　　纔足掩土塵，
　寒暑常調適，　　度人若干種。
　族姓之男女，　　若欲興善意，
　敬愛於佛者，　　供養當如此。
　吾今敷演是，　　菩薩所當行，
　面於正覺前，　　即得佛慧眼。
　諸佛無有數，　　經法不可盡，
　若以無數敬，　　福報亦無量。」

[0803a02] 佛說是決已，迦羅越子逝、天帝釋，及諸比丘，聞經歡喜，皆前為佛作禮而去。

逝童子經

【經文資訊】大正藏第 14 冊 No. 0527 佛說逝童子經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA