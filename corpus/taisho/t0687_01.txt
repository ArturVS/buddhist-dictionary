佛說孝子經


失譯人名今附西晉錄

[0780b06]  佛問諸沙門：「親之生子，懷之十月，身為重  病。臨生之日，母危父怖，其情難言。既生之  後推燥臥濕，精誠之至血化為乳，摩拭澡
浴，衣食教詔，禮賂師友，奉貢君長；子顏和  悅親亦欣豫，子設慘慼親心焦枯，出門愛  念入則存之，心懷惕惕懼其不善。親恩若  此，何以報之？」

[0780b12]  諸沙門對曰：「唯當盡禮慈心  供養，以賽親恩。」

[0780b13]  世尊又曰：「子之養親，甘露  百味以恣其口，天樂眾音以娛其耳，名衣  上服光耀其身，兩肩荷負周流四海，訖子
年命以賽養恩，可謂孝乎？」

[0780b16]  諸沙門曰：「惟  孝之大莫尚乎茲？」

[0780b17]  世尊告曰：「未為孝矣！若  親頑闇不奉三尊，兇虐殘戾，濫竊非理，婬  妷外色，偽辭非道，酖愐荒亂，違背正真兇  孽
若斯，子當極諫以啟悟之。若猶瞢瞢未  悟，即為義化，當牽譬引類，示王者之牢獄、  諸囚之刑戮曰：『斯為不軌，身被眾毒，自招
殞命。命終神去，繫于太山，湯火萬毒獨呼  無救。由彼履惡，遭斯重殃矣。』設復未移，  吟泣啼嗷絕不飲食，親雖不明，必以恩
愛之痛懼子死矣。猶當強忍伏心崇道，若  親遷志奉佛五戒，仁惻不殺，清讓不盜，貞  潔不婬，守信不欺，孝順不醉者，宗門之內，
即親慈子孝，夫正婦貞，九族和睦僕使順  從，潤澤遠被含血受恩，十方諸佛天龍鬼神，  有道之君、忠平之臣，黎庶萬姓無不敬愛，祐  而安之。數有顛倒之政，  佞
嬖之輔，兇兒妖  婦，千邪萬怪，無如已何。於是二親處世常  安，壽終魂靈往生天上，諸佛共會得聞法  言，獲道度世長與苦別。」

[0780c07]  佛告諸沙門：「覩世無孝唯斯為孝耳。能令親  去惡為善，奉持五戒，執三自歸，朝奉而暮  終者，恩重於親乳哺之養無量之惠。若不能
以三尊之至化其親者，雖為孝養猶為不  孝。無以  孽  妻遠賢不親，女情多欲好色無倦，  違孝殺親，國政荒亂，萬民流亡，本志惠  施，禮式自撿，軟心  崇
仁，烝烝進德，潛  意寂寞，學志叡達，名動諸天，明齊賢者，自  穢妻聚，惑志女色，荒迷于欲，妖蠱姿態其  變萬端。薄智之夫、淺見之士，覩其如此，不
覺微漸，遂迴志沒身，從彼魃魅邪巧之亂，  或危親殺君，悋色情蕩，忿嫉怠慢，散心盲  冥，等行鳥獸，自古世來，無不由之殺身滅
宗，是以沙門獨而不雙，清潔其志以道是  務。奉斯明戒，為君即保四海，為臣即忠，  以仁養民，即父法明子孝慈，夫信婦貞。優
婆塞、優婆夷執行如是，世世逢佛見法得道。」

[0781a05]  佛說如是，弟子歡喜。

佛說孝子經

* * *

【經文資訊】大正藏第 16 冊 No. 0687 佛說孝子經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，陳伯勳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
