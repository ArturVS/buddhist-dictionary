大智度論釋初品中三三昧義  第三十二  (卷第二十)
龍樹菩薩造

後秦龜茲國三藏鳩摩羅什  奉　詔譯

[0206a08]  【經】

[0206a08]  「空三昧、無相三昧、無作三昧，四禪、四無量  心、四無色定，八背捨、八勝處、九次第定、十一  切處。」

[0206a10]  【論】

[0206a10]  問曰：

[0206a10]  何以故次三十七品後，說八  種法？

[0206a11]  答曰：

[0206a11]  三十七品是趣涅槃道，行是道  已，得到涅槃城。涅槃城有三門，所謂空、無  相、無作。已說道，次應說到處門；四禪等是助  開門法。

[0206a14]  復次，三十七品是上妙法，欲界心散  亂，行者依何地、何方便得？當依色界、無色  界諸禪定。於四無量心、八背捨、八勝處、九次
第定、十一切處中，試心知得柔軟自在隨意  不？譬如御者試馬，曲折隨意，然後入陣。十  一切處亦如是，觀取  少  許青色，視一切物
皆能使青；一切黃、一切赤、一切白皆如是。復  次，於八勝處緣中自在。初、二背捨，觀身不  淨；第三背捨，觀身還使淨。四無量心：慈觀
眾生皆樂，悲觀眾生皆苦，喜觀眾生皆喜；  捨是三心，但觀眾生無有憎愛。

[0206a24]  復次，有二  種觀：一者、得解觀，二者、實觀。實觀者，是三十  七品。以實觀難得故，次第說得解觀。得
解觀中心柔軟，易得實觀，用實觀得入  三涅槃門。

[0206a28]  問曰：

[0206a28]  何等空涅槃門？

[0206a28]  答曰：

[0206a28]  觀諸  法無我、我所空，諸法從因緣和合生，無  有作者，無有受者，是名空門。

[0206b01]  復次，空門，  如〈忍智品〉中說。

[0206b02]  知是無我、我所已，眾生云  何於諸法中心著？行者思惟作是念：「諸法  從因緣生，無有實法，但有相，而諸眾生取
是相，著我、我所。我今當觀是相有實可得  不？」審諦觀之，都不可得；若男相、女相、一異  相等，是相實皆不可得。何以故？諸法無我、我
所故空，空故無男、無女、一異等法，我、我所  中名字，是一、是異；以是故，男、女、一、異法實不  可得。

[0206b10]  復次，四大及造色圍虛空故名為身；  是中內外入因緣和合生識種。身得是種和  合，作種種事：言語、坐起、去來。於空六種和合
中，強名為男，強名為女。若六種是男，應有  六男，不可以一作六、六作一。亦於地種中  無男女相，乃至識種亦無男女相。若各各
中無，和合中亦無；如六狗各各不能生師  子，和合亦不能生，無性故。

[0206b17]  問曰：

[0206b17]  何以故無  男女？雖神無有別，即身分別有男女之異。  是身不得離身分，身分亦不得離身；如  見身分足，知有有分法，名為身。足等身
分異身，身即是男女相。

[0206b21]  答曰：

[0206b21]  神已先破，身相  亦壞，今當重說。

[0206b22]  若有是有分名身，為各各  分中具足有？為身分分在諸分中？若諸分  中具足有身者，頭中應有腳。何以故？頭中
具足有身故。若身分分在諸分中，是身與  分無有異，有分者隨諸分故。

[0206b26]  問曰：

[0206b26]  若足  等身分與有分異，是有咎；今足等身分與  有分身法不異，故無咎！

[0206b28]  答曰：

[0206b28]  若足等身分  與有分不異，頭即是足。何以故？二事是身  不異故。又身分多，有分一，不應多作一、一  作多。

[0206c02]  復次，因無故果無，非果無故因無。身  分與有分不異，應果無故因無。何以故？因  果一故。

[0206c04]  若一、若異中，求身不可得；身無故，何  處有男女？若有男女，為即是身？為異身？身  則無可得。若在餘法，餘法非色故，無男女
之別。但二世因緣和合，以顛倒心故，謂為  男女。如說：

「俯仰屈申立去來，　　視瞻言語中無實，  
風依識故有所作，　　是識滅相念念無。  
彼此男女有我心，　　無智慧故妄見有，  
骨鎖相連皮肉覆，　　機關動作如木人。  
內雖無實外似人，　　譬如洋金投水中，  
亦如野火焚竹林，　　因緣合故有聲出。」

[0206c15]  如是等諸相，如先所說，此中應廣說，是名  無相門。

[0206c16]  無作者，既知無相，都無所作，是名  無作門。

[0206c17]  問曰：

[0206c17]  是三種，以智慧觀空、觀無相、  觀無作；是智慧，何以故名三昧？

[0206c18]  答曰：

[0206c18]  是三  種智慧，若不住定中，則是狂慧，多墮邪疑，  無所能作；若住定中，則能破諸煩惱，得諸  法實相。

[0206c21]  復次，是道異一切世間，與世間相  違。諸聖人在定中得實相說，非是狂心語。

[0206c23]  復次，諸禪定中無此三法，不名為三昧。何  以故？還退失墮生死故。如佛說：

「能持淨戒名比丘，　　能觀空名行定人，  
一心常懃精進者，　　是名真實行道人！  
於諸樂中第一者，　　斷諸渴愛滅狂法，  
捨五眾身及道法，　　是為常樂得涅槃。」

[0206c29]  以是故，三解脫門佛說名為三昧。

[0206c29]  問曰：

[0206c29]  今  何以故名解脫門？

[0207a01]  答曰：

[0207a01]  行是法時得解  脫，到無餘涅槃，以是故名解脫門。無餘涅  槃是真解脫，於身、心苦得脫；有餘涅槃為
作門。此三法雖非涅槃，涅槃因故，名為涅  槃。世間有因中說果、果中說因。

[0207a05]  是空、無相、  無作，是定性，是定相應心心數法，隨行身業、  口業，此中起心不相應諸行和合，皆名為三
昧。譬如王來，必有大臣、營從；三昧如王，智  慧如大臣，餘法如營從。餘法名雖不說，必  應有。何以故？定力不獨生，不能獨有所
作故。是諸法共生、共住、共滅、共成事，互相利  益。

[0207a12]  是空三昧二行：一者、觀五受眾一相、異相  無故「空」，二者、觀我、我所法不可得故「無我」。

[0207a13]  無  相三昧四行：觀涅槃種種苦盡故名為「盡」，  三毒等諸煩惱火滅故名為「滅」，一切法中第  一故名為「妙」，離世間故名為「出」。

[0207a16]  無作三昧  二行：觀五受眾因緣生故「無常」，身心惱故  「苦」。觀五受眾因四行：煩惱、有漏業和合能
生苦果，故名為「集」；以六因生苦果，故名為  「因」；四緣生苦果，故名為「緣」；不多不少等因  緣生果，故名為「生」。觀五不受眾四行：是八
聖道分，能到涅槃故「道」；不顛倒故「正」；一切  聖人去處故「迹」；愛見煩惱不遮故必「到」。

[0207a23]  是三  解脫門，在九地中：四禪、未到地、禪中間、三無  色，無漏性故。

[0207a25]  或有說者：三解脫門一向無  漏；三三昧或有漏或無漏。以是故，三昧、解脫  有二名。

[0207a27]  如是說者：在十一地，六地、三無色、  欲界及有頂地。若有漏者，繫在十一地；無漏  者，不繫。

[0207a29]  喜根、樂根、捨根相應。初學在欲界  中，成就在色、無色界中。如是等成就、不成就，  修、不修，如《阿毘曇》中廣說。

[0207b02]  復次，有二種空  義，觀一切法空，所謂眾生空、法空。

[0207b03]  眾生空，  如上說。法空者，諸法自相空。如佛告須菩  提：「色，色相空，受、想、行、識，識相空。」

[0207b05]  問曰：

[0207b05]  眾生空，  法不空，是可信；法自相空，是不可信。何以  故？若法自相空，則無生無滅；無生無滅故，無  罪無福；無罪無福故，何用學道？

[0207b08]  答曰：

[0207b08]  有法  空故有罪福，若無法空，不應有罪福。何  以故？若諸法實有自性，則無可壞。性相不  從因緣生，若從因緣生，便是作法；若法性
是作法，則可破。若言法性可作可破，是事  不然！性名不作法，不待因緣有。諸法自性  有，自性有則無生者，性先有故。若無生則無
滅，生滅無故無罪福；無罪福故，何用學道？  若眾生有真性者，則無能害、無能利，自性  定故。如是等人，則不知恩義，破業果報。法
空中亦無法空相，汝得法空，心著故，而生  是難。是法空，諸佛以憐愍心，為斷愛結、除  邪見故說。

[0207b20]  復次，諸法實相能滅諸苦，是諸  聖人真實行處。若是法空有性者，說一切  法空時，云何亦自空？若無法空性，汝何所  難？

[0207b23]  以是二空，能觀諸法空，心得離諸法，  知世間虛誑如幻。

[0207b24]  如是觀空，若取是諸法  空相，從是因緣生憍慢等諸結使，言「我能  知諸法實相」，是時應學無相門，以滅取空  相故。

[0207b27]  若於無相中生戲論，欲分別有所  作，著是無相；是時復自思惟：「我為謬錯，諸  法空無相中云何得相、取相作戲論？是時
應隨空、無相行，身口意不應有所作，應  觀無作相，滅三毒，不應起身口意業，不  應求三界中生身。」如是思惟時，還入無作  解脫門。

[0207c04]  是三解脫門，摩訶衍中是一法，以行  因緣故，說有三種：觀諸法空是名「空」；於  空中不可取相，是時空轉名「無相」；無相中
不應有所作為三界生，是時無相轉名「無  作」。

[0207c08]  譬如城有三門，一人身不得一時從三  門入，若入則從一門。諸法實相是涅槃城，  城有三門：空、無相、無作。若人入空門，不得
是空，亦不取相，是人直入，事辦故，不須二  門。若入是空門，取相得是空，於是人不  名為門，通塗更塞。若除空相，是時從無相
門入。若於無相相心著、生戲論，是時除取  無相相，入無作門。

[0207c15]  阿毘曇義中：是空解脫  門，緣苦諦攝五眾。無相解脫門，緣一法，所  謂數緣盡。無作解脫門，緣三諦攝五眾。

[0207c17]  摩  訶衍義中：是三解脫門，緣諸法實相。以是  三解脫門，觀世間即是涅槃。何以故？涅槃空、  無相、無作，世間亦如是。

[0207c20]  問曰：

[0207c20]  如經說涅槃  一門，今何以說三？

[0207c21]  答曰：

[0207c21]  先已說，法雖一而  義有三。

[0207c22]  復次，應度者有三種：愛多者，見多  者，愛見等者。

[0207c23]  見多者，為說空解脫門。見一切  諸法從因緣生，無有自性，無有自性故  空，空故諸見滅。

[0207c25]  愛多者，為說無作解脫門。  見一切法無常、苦，從因緣生；見已，心厭離  愛，即得入道。

[0207c27]  愛、見等者，為說無相解脫門。  聞是男女等相無故斷愛，一異等相無故斷  見。

[0207c29]  佛或一時說二門，或一時說三門。菩薩  應遍學，知一切道，故說三門。

[0208a01]  更欲說餘  事故，三解脫門義略說。

[0208a02]  四禪有二種：一者、  淨禪，二者、無漏禪。云何名淨禪？有漏善五  眾是。云何名無漏？無漏五眾。是四禪中所  攝。

[0208a05]  身、口業是色法，餘殘非色法。一切不可見，  無對。

[0208a06]  或有漏，或無漏：有漏者，善有漏五眾；無  漏者，無漏五眾。皆是有為。有漏者，色界繫；無  漏者，不繫。

[0208a08]  禪攝身業、口業及心不相應諸行，  是非心，非心數法，非心相應。禪攝受眾、想  眾及相應行眾，是心數法，亦心相應。禪攝心、
意、識，但心。

[0208a11]  四禪或有隨心行非受相應，或  受相應非隨心行，或隨心行亦受相應，或非  隨心行非受相應。隨心行非受相應者，四
禪攝身業、口業，隨心行心不相應諸行，及受。  受相應非隨心行者，四禪攝心意識。隨心  行亦受相應者，四禪攝想眾及相應行眾。非
隨心行亦非受相應者，除四禪中攝隨心  行心不相應諸行，餘殘心不相應諸行。

[0208a18]  想、行  相應，亦如是。

[0208a19]  是四禪中，三禪非隨覺行亦  非觀相應。

[0208a20]  初禪，或有隨覺行非觀相應，或  觀相應非隨覺行，或有隨覺行亦觀相應，  或有非隨覺行非觀相應。隨覺行非觀相
應者，初禪攝身業、口業，及隨覺行心不相應  諸行，及觀。觀相應非隨覺行者，謂覺。隨覺  行亦觀相應者，覺觀相應諸心心數法。非隨
覺行亦非觀相應者，除隨覺行心不相應  諸行，餘殘心不相應諸行。

[0208a27]  四禪皆有因緣，亦  與因緣。

[0208a28]  四禪中：

[0208a28]  初禪，或次第、非與次第緣，  或次第、亦與次第緣，或非次第、亦非與次  第緣。次第、非與次第緣者，未來世中欲生
心心數法。次第、亦與次第緣者，過去、現在心  心數法。非次第、亦不與次第緣者，除未來  世欲生心心數法，餘殘未來世中心心數法，  身業、口業及心不相應諸行。

[0208b05]  第二、第三禪亦  如是。

[0208b06]  第四禪，次第、不與次第緣者，未來世  中欲生心心數法，及無想定若生、若欲生。次  第、亦與次第緣者，過去、現在心心數法。非
次第、亦非與次第緣者，除未來世中欲生  心心數法，餘殘未來世心心數法；除心次第  心不相應諸行，餘殘心不相應諸行，及身業、  口業。

[0208b12]  四禪中攝身業、口業及心不相應諸行，  與緣、非緣；餘殘，亦緣、亦與緣。

[0208b13]  是四禪亦增上  緣，亦與增上緣。

[0208b14]  如是等，《阿毘曇》分中廣分別。

[0208b15]  菩薩得禪方便，及禪相、禪支，禪波羅蜜中  已廣說。

[0208b16]  問曰：

[0208b16]  是般若波羅蜜論議中但說諸  法相空，菩薩云何於空法中能起禪定？

[0208b17]  答  曰：

[0208b18]  菩薩知諸五欲及五蓋從因緣生，無自性，  空無所有，捨之甚易。眾生顛倒因緣故，著  此少弊樂，而離禪中深妙樂。菩薩為是眾生
故，起大悲心，修行禪定。

[0208b21]  繫心緣中，離五欲，  除五蓋，入大喜初禪；滅覺觀，攝心深入，  內清淨，得微妙喜，入第二禪；以深喜散定
故，離一切喜，得遍滿樂，入第三禪；離一切  苦樂，除一切憂喜及出入息，以清淨微妙  捨而自莊嚴，入第四禪。

[0208b26]  是菩薩雖知諸法  空無相，以眾生不知故，以禪相教化眾生。  若實有諸法空，是不名為空，亦不應捨五
欲而得禪，無捨無得故。今諸法空相亦不  可得，不應作是難言：若諸法空，云何能得  禪？

[0208c02]  復次，是菩薩不以取相愛著故行禪；  如人服藥，欲以除病，不以美也。為戒清淨、  智慧成就故行禪。菩薩於一一禪中，行大
慈觀空，於禪無所依止。以五欲麁誑顛  倒故，以細微妙虛妄法治；譬如有毒，能治  諸毒。

大智度論釋初品中四無量義第三十三

[0208c09]  四無量心者，慈、悲、喜、捨。

[0208c09]  「慈」名愛念眾生，常  求安隱樂事以饒益之；「悲」名愍念眾生受  五道中種種身苦、心苦；「喜」名欲令眾生從樂
得歡喜；「捨」名捨三種心，但念眾生不憎不  愛。

[0208c13]  修慈心，為除眾生中瞋覺故；修悲心，  為除眾生中惱覺故；修喜心，為除不悅  樂故；修捨心，為除眾生中愛憎故。

[0208c15]  問曰：

[0208c16]  四禪中已有四無量心乃至十一切處，今何  以故別說？

[0208c17]  答曰：

[0208c17]  雖四禪中皆有是法，若不  別說名字則不知其功德；譬如囊中寶  物，不開出則人不知。

[0208c19]  若欲得大福德者，  為說「四無量心」；患厭色如在牢獄，為說「四  無色定」；於緣中不能得自在、隨意觀所
緣，為說「八勝處」；若有遮道，不得通達，為  說「八背捨」；心不調柔，不能從禪起次第  入禪，為說「九次第定」；不能得一切緣遍照、
隨意得解，為說「十一切處」。

[0208c25]  若念十方眾生  令得樂時，心數法中生法，名為慈；是慈相應  受、想、行、識眾，是法起身業、口業及心不相應
諸行，是法和合，皆名為慈。名為慈故，是法  生，以慈為主，是故慈得名。譬如一切心心  數法雖皆是後世業因緣，而但思得名，於  作業中，思最有力故。

[0209a02]  悲、喜、捨亦如是。

[0209a02]  是慈  在色界。或有漏，或無漏。或可斷，或不可斷。亦  在根本禪中，亦禪中間。三根相應，除苦根、憂  根。如是等，《阿毘曇》分別說。

[0209a05]  取眾生相故有  漏；取相已，入諸法實相故無漏。

[0209a06]  以是故，《無  盡意菩薩問》中說慈有三種：一者、眾生緣，二  者、法緣，三者、無緣。

[0209a08]  問曰：

[0209a08]  是四無量心云何行？

[0209a09]  答曰：

[0209a09]  如佛處處經中說：「有比丘以慈相應  心，無恚無恨，無怨無惱，廣大無量，善修  慈心得解遍滿東方世界眾生、慈心得解遍
滿南西北方四維上下——十方世界眾生。以  悲、喜、捨相應心，亦如是。」

[0209a13]  慈相應心者，慈名  心數法，能除心中憒濁，所謂瞋恨慳貪等煩  惱。譬如淨水珠著濁水中，水即清。

[0209a15]  無恚恨  者，於眾生中，若有因緣、若無因緣而瞋，若  欲惡口罵詈、殺害、劫奪，是名瞋；待時節、得
處所、有勢力當加害，是名恨。以慈除此二  事故，名無瞋恨。

[0209a19]  無怨無惱，恨即是怨，初嫌  為恨，恨久成怨；身口業加害，是名惱。

[0209a20]  復次，  初生瞋結名為瞋；瞋增長籌量，持著心中  未決了，是名恨，亦名怨；若心已定，無所畏  忌，是名惱。

[0209a23]  以慈心力除、捨、離此三事，是名  無瞋無恨、無怨無惱。此無瞋無恨、無怨  無惱，佛以是讚歎慈心。一切眾生皆畏於
苦，貪著於樂；瞋為苦因緣，慈是樂因緣。眾  生聞是慈三昧能除苦、能與樂故，一心懃  精進行是三昧。以是故，無瞋無恨、無怨無惱。

[0209a29]  「廣」、「大」、「無量」者，一大心分別有三名：

[0209a29]  「廣」名一  方，「大」名高遠，「無量」名下方及九方。

[0209b01]  復次，下  名「廣」，中名「大」，上名「無量」。

[0209b02]  復次，緣四方眾生  心是名「廣」，緣四維眾生心是名「大」，緣上下  方眾生心是名「無量」。

[0209b04]  復次，破瞋恨心是名  「廣」，破怨心是名「大」，破惱心是名「無量」。

[0209b05]  復  次，一切煩惱心，小人所行，生小事故名為小；  復小於此，故名瞋恨、怨、惱。破是小中之小，
是名「廣」、「大」、「無量」。所以者何？大因緣常能破小  事故。

[0209b09]  「廣心」者，畏罪畏墮地獄故，除心中惡  法；「大心」者，信樂福德果報故，除惡心；「無量  心」者，為欲得涅槃故，除惡心。

[0209b11]  復次，行者持  戒清淨故，是「心廣」；禪定具足故，是「心大」；智慧  成就故，是「心無量」。

[0209b13]  以是慈心，念得道聖人，  是名「無量心」，用無量法分別聖人故；念諸  天及人尊貴處，故名為「大心」；念諸餘下賤
眾生及三惡道，是名「廣心」。

[0209b16]  於所愛眾生中，  以慈念廣於念已故，名為「廣心」；以慈念中  人，是名「大心」；以慈念怨憎，其功德多故，  名「無量心」。

[0209b19]  復次，為狹緣心，故名為「廣」；為小  緣心，故名為「大」；為有量心，故名為「無量」。

[0209b20]  如  是等分別義。

[0209b21]  「善修」者，是慈心牢固。初得慈  心，不名為修。非但愛念眾生中、非但好眾  生中、非但益己眾生中、非但一方眾生中
名為「善修」；久行得深愛樂，愛、憎及中三種  眾生，正等無異。十方五道眾生中，以一慈心  視之，如父如母，如兄弟、姊妹、子姪、知識，常
求好事，欲令得利益安隱。如是心遍滿十  方眾生中。

[0209b28]  如是慈心，名「眾生緣」。多在凡夫  人行處，或有學人未漏盡者行。

[0209b29]  「法緣」者，諸漏  盡阿羅漢、辟支佛、諸佛。是諸聖人破吾我相、  滅一異相故，但觀從因緣相續生諸欲。
以慈念眾生時，從和合因緣相續生，但空  五眾即是眾生，念是五眾。以慈念眾生不  知是法空，而常一心欲得樂；聖人愍之，令
隨意得樂，為世俗法故，名為「法緣」。

[0209c06]  「無緣」者，  是慈但諸佛有。何以故？諸佛心不住有為無  為性中，不依止過去世、未來現在世；知諸
緣不實、顛倒虛誑故，心無所緣。佛以眾生  不知是諸法實相，往來五道，心著諸法，  分別取捨；以是諸法實相智慧，令眾生得  之，是名「無緣」。

[0209c12]  譬如給賜貧人，或與財物，  或與金銀寶物，或與如意真珠；眾生緣、法  緣、無緣，亦復如是。是為略說慈心義。

[0209c14]  悲心  義亦如是：以憐愍心，遍觀十方眾生苦，作  是念：「眾生可愍，莫令受是種種苦。」無瞋、無  恨、無怨、無惱心，乃至十方亦如是。

[0209c17]  問曰：

[0209c17]  有三  種眾生：有受樂，如諸天及人少分；有受苦，  如三惡道及人中少分；有受不苦不樂，五道  中少分。云何行慈者觀一切眾生皆受樂？
行悲者觀一切眾生皆受苦？

[0209c21]  答曰：

[0209c21]  行者欲  學是慈無量心時，先作願：「願諸眾生受  種種樂。」取受樂人相，攝心入禪，是相漸漸  增廣，即見眾生皆受樂。譬如鑽火，先以軟
草、乾牛  屎  ，火勢轉大，能燒大濕木。慈三昧亦  如是，初生慈願時，唯及諸親族、知識；慈心  轉廣，怨親同等，皆見得樂，是慈禪定增長成  就故。

[0209c28]  悲、喜、捨心亦如是。

[0209c28]  問曰：

[0209c28]  悲心中取受  苦人相，喜心中取受喜人相，捨心中取何等  相？

[0210a01]  答曰：

[0210a01]  取受不苦不樂人相，行者以是心  漸漸增廣，盡見一切受不苦不樂。

[0210a02]  問曰：

[0210a02]  是三  種心中應有福德，是捨心於眾生不苦不  樂有何等饒益？

[0210a04]  答曰：

[0210a04]  行者作是念：「一切眾  生離樂時得苦，苦時即是苦，得不苦不樂  則安隱。」以是饒益。行者行慈、喜心，或時貪
著心生；行悲心，或時憂愁心生——以是貪  憂故心亂。入是捨心，除此貪憂，貪憂除故  名為捨心。

[0210a09]  問曰：

[0210a09]  悲心、捨心，可知有別；慈心  令眾生樂，喜心令眾生喜，樂與喜有何等  異？

[0210a11]  答曰：

[0210a11]  身樂名樂，心樂名喜。五識相應樂  名樂，意識相應樂名喜。五塵中生樂名樂，  法塵中生樂名喜。先求樂，願令眾生得，從
樂因令眾生得喜。如人憐愍貧人，先施  寶物，是名樂；後教令賣買得受五欲樂，是  名喜。

[0210a16]  復次，欲界樂願令眾生得，是名樂；色  界樂願令眾生得，是名喜。

[0210a17]  復次，欲界中五識  相應樂、初禪中三識相應樂、三禪中一切樂，  是名樂；欲界及初禪意識相應樂、二禪中一
切樂，是名喜。麁樂名樂，細樂名喜。因時名  樂，果時名喜。初得樂時是名樂；歡心內發，  樂相外現，歌舞踊躍，是名喜。譬如初服藥
時，是名樂；藥發遍身時，是名喜。

[0210a23]  問曰：

[0210a23]  若爾  者，何以不和合二心作一無量，而分別為  二法？

[0210a25]  答曰：

[0210a25]  行者初心未攝，未能深愛眾生  故，但與樂；攝心深愛眾生，故與喜。以是故，  先樂而後喜。

[0210a27]  問曰：

[0210a27]  若爾者，何以不慈、喜次  第？

[0210a28]  答曰：

[0210a28]  行慈心時，愛眾生如兒子，願與  樂。出慈三昧故，見眾生受種種苦，發深愛  心憐愍眾生，令得深樂。譬如父母雖常愛
子，若得病急，是時愛心轉重；菩薩亦如是，  入悲心觀眾生苦，憐愍心生，便與深樂，以  是故悲心在中。

[0210b04]  問曰：

[0210b04]  若如是深愛眾生，復  何以行捨心？

[0210b05]  答曰：

[0210b05]  行者如是觀，常不捨眾  生，但念捨是三種心。何以故？妨廢餘法故。  亦以是慈心欲令眾生樂，而不能令得
樂；悲心欲令眾生離苦，亦不能令得離  苦；行喜心時，亦不能令眾生得大喜。此  但憶想，未有實事；欲令眾生得實事，當發
心作佛，行六波羅蜜，具足佛法，令眾生得  是實樂。以是故，捨是三心，入是捨心。

[0210b12]  復次，  如慈、悲、喜心愛深故捨眾生難，入是捨心  故易得出離。

[0210b14]  問曰：

[0210b14]  菩薩行六波羅蜜，乃至  成佛，亦不能令一切眾生離苦得樂，何以  故但言「是三心憶想心生，無有實事」？

[0210b16]  答曰：

[0210b17]  是菩薩作佛時，雖不能令一切眾生得樂，  但菩薩發大誓願；從是大願，得大福德果  報；得大報故，能大饒益。凡夫、聲聞行是四
無量，為自調自利故，亦但空念眾生。諸菩  薩行是慈心，欲令眾生離苦得樂；從此慈  心因緣，亦自作福德，亦教他作福德，受果
報時，或作轉輪聖王，多所饒益；菩薩或時  出家行禪，引導眾生，教令行禪，得生清淨  界，受無量心樂。若作佛時，共無量阿僧祇眾
生，入無餘涅槃；比於空心願益，是為大利！  乃至舍利餘法，多所饒益。

[0210b27]  復次，若一佛盡度  一切眾生，餘佛則無所復度，是則無未來  佛，為斷佛種，有如是等過。以是故，一佛不  度一切眾生。

[0210c01]  復次，是眾生性，從癡而有，非  實定法；三世十方諸佛求眾生實不可得，  云何盡度一切？

[0210c03]  問曰：

[0210c03]  若空，不可得盡度  者；少亦俱空，何以度少？

[0210c04]  答曰：

[0210c04]  我言「三世十  方佛求一切眾生不可得故無所度」，汝難言  「何以不盡度」，是為墮負處！汝於負處不
能自拔，而難言「無眾生中，多少一種，何以  度少」，是為重墮負處！

[0210c08]  復次，諸法實相第一  義中，則無眾生，亦無度；但以世俗法故，說  言有度。汝於世俗中求第一義，是事不可  得；譬如瓦石中求珍寶不可得。

[0210c11]  復次，諸佛  從初發心，乃至法盡，於其中間所有功德，  皆是作法，有限有量，有初有後，故所度  眾生亦應有量，不應以隨因緣果報有量
法盡度無量眾生。如大力士，弓勢雖大，箭  遠必墮。亦如劫盡大火燒三千世界，明照無  量，雖久必滅。菩薩成佛亦如是，從初發意，
執精進弓，用智慧箭，深入佛法，大作佛事，  亦必當滅。菩薩得一切種智時，身出光明，  照無量世界，一一光明變化作無量身，度
十方無量眾生；涅槃後，八萬四千法聚舍利，  化度眾生；如劫盡火照，久亦復滅。

[0210c22]  問曰：

[0210c22]  汝  自言「光明變化作無量身，度十方無量眾生」，  今何以言「有量因緣故，所度亦應有量」？

[0210c24]  答  曰：

[0210c25]  「無量」有二種：

[0210c25]  一者、實無量，諸聖人所不  能量；譬如虛空、涅槃、眾生性，是不可量。

[0210c26]  二  者、有法可量，但力劣者不能量；譬如須彌  山、大海水，斤兩、渧數多少，諸佛菩薩能知，諸  天世人所不能知。佛度眾生亦如是，諸佛
能知，但非汝等所及，故言「無量」。

[0211a01]  復次，諸法  因緣和合生故，無有自性，自性無故常空，常  空中眾生不可得。如佛說：

「我坐道場時，　　智慧不可得，  
空拳誑小兒，　　以度於一切。  
諸法之實相，　　則是眾生相；  
若取眾生相，　　則遠離實道。  
常念常空相，　　是人非行道，  
不生滅法中，　　而作分別相。  
若分別憶想，　　則是魔羅網；  
不動不依止，　　是則為法印。」

[0211a12]  問曰：

[0211a12]  若樂有二分：慈心、喜心；悲心觀苦，何  以不作二分？

[0211a13]  答曰：

[0211a13]  樂是一切眾生所愛重  故作二分，是苦不愛不念故不作二分。又  受樂時心軟，受苦時心堅。

[0211a15]  如阿育王弟違  陀輸，七日作閻浮提王，得上妙自恣五欲。  過七日已，阿育王問言：「閻浮提主，受樂歡
暢不？」答言：「我不見、不聞、不覺。何以故？旃陀  羅日日振鈴高聲唱：『七日中已爾許日過，過  七日已，汝當死！』我聞是聲，雖作閻浮提王，
上妙五欲，憂苦深故，不聞、不見。」

[0211a21]  以是故知  苦力多、樂力弱。若人遍身受樂，得一處針  刺，眾樂皆失，但覺刺苦。樂力弱故，二分乃  強；苦力多故，一處足明。

[0211a24]  問曰：

[0211a24]  行是四無量心，  得何等果報？

[0211a25]  答曰：

[0211a25]  佛說入是慈三昧，現在  得五功德：入火不燒，中毒不死，兵刃不  傷，終不橫死，善神擁護。以利益無量眾生
故，得是無量福德。以是有漏無量心緣眾  生故，生清淨處，所謂色界。

[0211a29]  問曰：

[0211a29]  何以故佛  說慈報生梵天上？

[0211b01]  答曰：

[0211b01]  以梵天眾生所尊  貴，皆聞皆識故。佛在天竺國，天竺國常多  婆羅門，婆羅門法，所有福德盡願生梵天。若
眾生聞行慈生梵天，皆多信向行慈法，以  是故說行慈生梵天。

[0211b05]  復次，斷婬欲天皆名  為梵，說梵皆攝色界。以是故，斷婬欲法名  為梵行，離欲亦名梵。若說梵，則攝四禪、四  無色定。

[0211b08]  復次，覺觀難滅故，不說上地名。譬  如五戒中口律儀，但說一種不妄語，則攝  三事。

[0211b10]  問曰：

[0211b10]  慈有五功德，悲、喜、捨何以不說  有功德？

[0211b11]  答曰：

[0211b11]  如上譬喻，說一則攝三事；  此亦如是，若說慈，則已說悲、喜、捨。

[0211b12]  復次，慈  是真無量，慈為如王，餘三隨從如人民。所以  者何？先以慈心欲令眾生得樂；見有不  得樂者，故生悲心；欲令眾生離苦、心得
法樂，故生喜心；於三事中，無憎無愛，無貪  無憂，故生捨心。

[0211b17]  復次，慈以樂與眾生故，《增  一阿含》中說有五功德。悲心於摩訶衍經  處處說其功德，如《明網菩薩經》中說：「菩薩
處眾生中，行三十二種悲，漸漸增廣，轉成  大悲。」大悲是一切諸佛、菩薩功德之根本，是  般若波羅蜜之母，諸佛之祖母。菩薩以大悲
心故，得般若波羅蜜，得般若波羅蜜故得  作佛。如是等種種讚大悲。喜、捨心，餘處亦  有讚。

[0211b25]  慈、悲二事遍大故，佛讚其功德；慈以  功德難有故，悲以能成大業故。

[0211b26]  問曰：

[0211b26]  佛說：  「四無量功德，慈心好修、善修，福極遍淨天；  悲心好修、善修，福極虛空處；喜心好修、善
修，福極識處；捨心好修、善修，福極無所有  處。」云何言「慈果報應生梵天上」？

[0211c01]  答曰：

[0211c01]  諸佛  法不可思議，隨眾生應度者如是說。

[0211c02]  復次，  從慈定起，迴向第三禪易；從悲定起，向  虛空處；從喜定起，入識處；從捨定起，入  無所有處易故。

[0211c05]  復次，慈心願令眾生得樂，  此果報自應受樂，三界中遍淨最為樂故，  言福極遍淨。

[0211c07]  悲心觀眾生老、病、殘害苦，行者  憐愍心生，云何令得離苦？若為除內苦，外  苦復來；若為除外苦，內苦復來。行者思惟：
有身必有苦；唯有無身，乃得無苦。虛空能  破色，是故福極虛空處。

[0211c11]  喜心欲與眾生心  識樂，心識樂者，心得離身，如鳥出籠；虛空  處心，雖得出身，猶繫心虛空；識處無量，
於一切法中皆有心識，識得自在無邊，以  是故喜福極在識處。

[0211c15]  捨心者，捨眾生中苦  樂，苦樂捨故，得真捨法，所謂無所有處；以  是故，捨心福極無所有處。

[0211c17]  如是四無量，但  聖人所得，非凡夫。

[0211c18]  復次，佛知未來世諸弟子  鈍根故，分別著諸法，錯說四無量相：「是四  無量心，眾生緣故，但是有漏；但緣欲界故，
無色界中無。何以故？無色界不緣欲界故。」  為斷如是人妄見故，說四無量心無色界  中。佛以四無量心，普緣十方眾生故，亦應
緣無色界中。如《無盡意菩薩問》中說：「慈有  三種：眾生緣、法緣、無緣。」論者言：「眾生緣是有  漏，無緣是無漏，法緣或有漏、或無漏。」

[0211c26]  如是種  種，略說四無量心。

[0211c27]  四無色定者，虛空處、識處、  無所有處、非有想非無想處。

[0211c28]  是四無色有三  種：一者有垢，二者生得，三者行得。

[0211c29]  有垢者，  無色中攝三十一結及此結使中起心相應  行。

[0212a02]  生得者，行是四無色定，業報因緣故，生  無色界，得不隱沒無記四眾。

[0212a03]  行得者，觀是  色麁惡、重苦、老病、殺害等，種種苦惱因緣；如  重病、如癰瘡、如毒刺，皆是虛誑妄語，應當除
却。如是思惟已，過一切色相，滅一切有對  相，不念一切異相，入無邊虛空處定。

[0212a07]  問曰：

[0212a08]  云何能滅是三種相？

[0212a08]  答曰：

[0212a08]  是三種相皆從  因緣和合生故無自性；自性無故，是三種虛  誑無實，易可得滅。

[0212a10]  復次，是色分別分分破散，  後皆無，以是故，若後無、今亦無。眾生顛倒故，  於和合色中取一相、異相，心著色相；我今
不應隨愚人學，當求實事，實事中無是  一相、異相。

[0212a14]  復次，行者作是念：「我若除却離諸  法，得利為深。我先捨財物、妻子出家，得清  淨持戒，心安隱，不怖不畏。離諸欲、諸惡不
善法，離生喜樂得初禪。離覺觀、內清淨故，  得第二禪中大喜樂。離喜在第三禪地，於  諸樂中最第一。捨是樂，得念捨清淨第四
禪。今捨是四禪，應更得妙定。」以是故，過是  色相，滅有對相，不念異相。

[0212a21]  佛說三種色：「有  色可見有對，有色不可見有對，有色不可見  無對。」過色相者，是可見有對色；滅有對相者，
是不可見有對色；不念異相者，是不可見無  對色。

[0212a25]  復次，眼見色壞故，名過色；耳聲、鼻香、  舌味、身觸壞故，過有對相；於二種餘色及  無教色種種分別故，名異相。

[0212a27]  如是觀離色  界中染，得無邊虛空處。得三無色因緣方  便，如〈禪波羅蜜品〉中說。

[0212a29]  是四無色，一常有漏，  三當分別。虛空處，或有漏，或無漏。有漏者，虛  空處攝有漏四眾；無漏者，虛空處攝無漏四
眾。識處、無所有處亦如是。一切皆有為。

[0212b03]  善有  漏虛空處是有報，無記及無漏虛空處是無  報；識處、無所有處，亦如是。善非有想非無  想處是有報，無記非有想非無想處是無  報。

[0212b07]  善四無色定是可修，無記四無色定非可  修。

[0212b08]  隱沒者是有垢，不隱沒者是無垢。

[0212b08]  一，有；  三中，有漏者是有，無漏者是非有。

[0212b09]  四無色  定攝心心數法，是相應因；心不相應諸行，是  非相應因。

[0212b11]  有善法非四無色中，有四無色中  非善法，有亦善法亦四無色中，有非善法  亦非四無色中。有善法非四無色者，一切
善色眾，及四無色不攝四眾，及智緣盡。有  四無色中非善法者，無記四無色。有亦善  法亦四無色者，善四無色。有非善法亦
非四無色者，一切不善五眾，及無記色眾，  及四無色不攝無記四眾、虛空及非智緣盡。

[0212b19]  不善法中不相攝。

[0212b19]  有無記法非四無色，有  四無色非無記法，有亦無記法亦四無色，  有非無記亦非四無色。有無記法非四無
色者，無記色眾，及四無色不攝無記四眾、虛  空及非智緣盡。有四無色中非無記法者，  善四無色。亦無記法亦四無色者，無記四無
色。亦非無記法亦非四無色者，不善五眾，  善色眾，無色不攝善四眾及智緣盡。

[0212b26]  或漏非  四無色，或四無色非漏，或漏亦四無色，或非  漏亦非四無色。漏非四無色者，一漏及二  漏少分。四無色非漏者，漏不攝四無色。亦漏
亦四無色者，二漏少分。非漏非四無色者，  色眾及漏無色不攝四眾及無為法。

[0212c02]  或有漏  非四無色，或四無色非有漏，或有漏亦四無  色，或非有漏非四無色。有漏非四無色者，  有漏色眾，及無色不攝有漏四眾。四無色非
有漏者，三無色少分。亦有漏亦四無色者，一  無色及三無色少分。亦非有漏非四無色  者，無漏色眾，無色不攝無漏四眾及三無為。

[0212c09]  或無漏非四無色，或四無色非無漏，或無漏  亦四無色，或非無漏亦非四無色。無漏非  四無色者，無漏色眾，及無色不攝無漏四眾
及三無為。四無色非無漏者，一無色及三無  色少分。亦無漏亦四無色者，三無色少分。非  無漏非四無色者，有漏色眾，及無色不攝有  漏四眾。

[0212c15]  虛空處，或見諦斷，或思惟斷，或不斷。  見諦斷者，信行、法行人，用見諦忍斷。何者  是？二十八使，及二十八使相應虛空處，及此
起心不相應諸行。思惟斷者，學見道用思  惟斷。何者是？思惟所斷三使，及此相應虛空  處，及此起心不相應諸行，及無垢有漏虛空  處。不斷者，無漏虛空處。

[0212c21]  識處、無所有處亦如  是。

[0212c22]  非有想非無想處，或見諦斷、或思惟斷。見  諦斷者，信行、法行人，用見諦忍斷。何者是？二  十八使，及此相應非有想非無想處，及此起
心不相應諸行。思惟斷者，學見道用思惟  斷。何者是？思惟所斷三使，及此相應非有想  非無想處，及此起心不相應諸行，及無垢非  有想非無想處。

[0212c28]  四無色中攝心不相應諸行，  是非心，非心數法，非心相應。受眾、想眾及  此相應行眾，是心數法，亦心相應。心、意、識，獨  心。

[0213a02]  四無色，或有隨心行非受相應，或受相應  非隨心行，或隨心行亦受相應，或非隨心  行非受相應。隨心行非受相應者，隨心行
心不相應諸行及受。受相應不隨心行者，心  是。隨心行亦受相應者，想眾及此相應行眾。  非隨心行非受相應者，除隨心行心不相  應諸行，餘殘心不相應諸行。

[0213a08]  想相應、行相  應，亦應如是說。

[0213a09]  虛空處，或從身見因，不還  與身見作因；或從身見因，亦還與身見作  因；或不從身見因，亦不還與身見作因。

[0213a12]  從身見因、不還與身見作因者，除過去、現  在見苦斷諸使及此相應虛空處；亦除過去、  現在見集斷諸邊結及此相應虛空處；亦
除未來世中身見及相應虛空處，亦除身  見生老住滅，餘殘有垢虛空處。

[0213a16]  從身見因、亦  還與身見作因者，上所除者是。

[0213a17]  亦不從身  見因、亦不還與身見作因者，無垢虛空處。

[0213a19]  識處、無所有處、非有想非無想處亦如是。

[0213a19]  四  無色定一切有因緣，亦與因緣。

[0213a20]  虛空處，或  次第不與次第緣，或次第亦與次第緣，或  非次第亦不與次第緣。

[0213a22]  次第、不與次第緣  者，未來世中欲生心心數法虛空處，及阿羅  漢過去、現在最後滅時心心數虛空處。

[0213a24]  次第、  亦與次第緣者，除過去、現在阿羅漢最後滅  時心心數虛空處，餘殘過去、現在心心數法  虛空處。

[0213a27]  非次第、亦不與次第緣者，除未來  世中欲生心心數虛空處，餘殘未來世中心  心數虛空處，及心不相應諸行。

[0213a29]  識處、無所有  處亦如是。

[0213b01]  非有想非無想處，或次第不與  次第緣，或次第亦與次第緣，或非次第亦  不與次第緣。

[0213b03]  次第不與次第緣者，未來  世中欲生心心數法非有想非無想處，及阿  羅漢過去、現在最後滅時心心數法非有想
非無想處，及滅受想若生若欲生。

[0213b06]  次第亦與  次第緣者，除過去、現在阿羅漢最後滅時心  心數非有想非無想處，餘殘過去、現在心心  數非有想非無想處。

[0213b09]  非次第亦非與次第  緣者，除未來世中欲生心心數非有想非無  想處，餘殘未來世中心心數非有想非無想
處，除心次第心不相應諸行，餘殘心不相應  諸行。

[0213b13]  四無色中攝諸心心數法，有緣、亦與緣  緣；四無色攝心不相應諸行，非緣、與緣緣。

[0213b14]  四  無色皆是增上，亦與增上緣。

[0213b15]  如是等種種  分別四無色，如《阿毘曇》分中說，此中應廣  說。

[0213b17]  問曰：

[0213b17]  摩訶衍中四無色云何？

[0213b17]  答曰：

[0213b17]  與諸  法實相共智慧行，是摩訶衍中四無色。

[0213b18]  問曰：

[0213b19]  何等是諸法實相？

[0213b19]  答曰：

[0213b19]  諸法諸法自性空。

[0213b19]  問  曰：

[0213b20]  色法和合分別因緣故空，此無色中云何  空？

[0213b21]  答曰：

[0213b21]  色是眼見、耳聞麁事能令空，何況不  可見、無有對、不覺苦樂而不空？

[0213b22]  復次，色法  分別乃至微塵皆散滅歸空；是心心數法，  在日月、時節、須臾頃，乃至一念中不可得。

[0213b25]  是名四無色定義。

[0213b25]  如是等種種，略說四無  色。

大智度論卷第二十

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
