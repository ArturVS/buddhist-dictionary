佛說樹提伽經

劉宋天竺三藏求那跋陀羅譯

[0826a09] 佛言：

[0826a09] 有一長者，名為樹提伽，倉庫盈溢金銀具足，奴婢成行無所乏少。

[0826a10] 有一白[疊*毛]手巾掛著池邊，遇天風起吹王殿前。王即大會群臣坐共參論，羅列卜問怪其所以。諸臣皆言：「國欲將興，天賜白[疊*毛]。」唯樹提伽默然不言。王語樹提伽：「諸臣皆喜，卿亦無言。」樹提伽答言：「不敢欺王！是臣之家拭涕之巾掛著池邊，遇天風起吹王殿前。以是之故，默然不言。」

[0826a17] 却後數日，有九色之華，大如車輪，遇天風起吹王殿前。王大會群臣坐共參論，羅列卜問怪其所以。諸臣皆言：「國欲將興，天賜金華。」樹提伽默然不言。王語樹提伽：「諸臣皆喜，卿亦無言。」提伽答言：「不敢欺王！是臣之家後園之中萎落之華，遇天風起吹王殿前。以是之故，默然不言。」

[0826a24] 王語樹提伽：「卿家乃爾。命卿約勅家中廣作調度，朕須還歸將領二十萬眾到卿家看。」提伽答言：「願王共臣相隨，臣家自然床褥不須人敷，自然飲食不須人作，自然擎來不須呼喚，自然擎去不須反顧。」

[0826a29] 王將領二十萬眾，到樹提伽南門直入。閤中有一童子，顏容端正，肉色豐悅，甚復可愛。王語樹提伽：「是卿家兒郎以不？」答言：「臣不敢欺王！是臣之家守閤之奴。」

[0826b03] 小復前進至內閤，有一童女，顏容端正，肉色豐悅，甚復可愛。王語樹提伽：「卿家女婦以不？」答言：「臣不敢欺王！是臣之家守閤之婢。」

[0826b07] 小復前進，至樹提伽堂前，白銀為壁，水精為地，王見謂呼水流，疑不得前。樹提伽即導王前以入，將王企金床踞玉机。樹提伽婦一百二十重金銀幃帳裏出，為王設拜，眼中淚出。王語樹提伽：「卿婦為我設拜，有何不㤿，眼中淚出？」答言：「臣不敢欺王！聞王煙氣，以是之故，眼中淚出。」王言：「庶民然脂，諸侯然蠟，天子然漆，亦無煙氣，何得淚出？」樹提伽言：「臣不敢欺王！臣家有一明月神珠掛著殿堂，無晝無夜不須火光，王是煙中之王，是故聞氣耳。」

[0826b17] 樹提伽堂前有一十二重高樓，將王上視，東望西視，南望北瞻，黯黯惱惱已經一月。大臣白王：「國計事大，事須還歸，料理人民。」王謂：「須臾，小復可忍。」

[0826b21] 樹提伽復將王後園之中看流泉浴池，各皆可美甚復可愛，黯黯惱惱已經一月。大臣白王：「國計事大，事須還歸，料理人民。」王謂：「呼！須臾，小復可忍。」樹提伽七寶布施綾羅繒綵，二十萬眾人馬車乘，一時還國。

[0826b26] 王即大會群臣共坐參論，羅列卜問怪其所以：「樹提伽是我之民，婦女宅舍過甚於我。我欲伐之，可取以不？」諸臣皆言：「宜可取之。」王將領四十萬眾，椎鐘鳴鼓，圍樹提伽舍數百餘重。

[0826c01] 樹提伽門中一力士，手捉金杵一擬，四十萬眾人馬俱倒，手脚繚戾，腰髖妸婆，狀似醉容，頭脚跛[跳-兆+我]，不復得起。樹提伽乘雲之車在虛空中，來問諸人：「來時何意，臥地不起？」「大王遣來欲伐長者，門中有一力士，手捉金杵一擬，令四十萬眾人馬俱倒，繚戾腰髖妸婆狀似醉容，頭脚跛[跳-兆+我]不復得起。」樹提伽問諸人：「欲得起不？」諸人皆言：「欲得起。」樹提伽舉一神杖，令四十萬眾人馬俱起還國。

[0826c11] 王即遣使喚樹提伽：「我共同車而載，往詣佛所。」問言：「世尊！樹提伽是我之臣，前身有何功德，女婦宅舍過甚於我？」

[0826c14] 佛言：「樹提伽，五百商主，將諸商人齎持重寶經過險路。于時深山之中見一病道人，給其庵屋、厚敷床褥；給其水漿、鎢錥、米糧；給其燈燭。于時，乞願願得天堂之供；今得果報。于時，布施者是誰？樹提伽是也；病道人者，我身是也；五百商主人皆得阿羅漢道也。」

[0826c20] 佛說經竟，王及諸臣發阿耨多羅三藐三菩提心，禮佛即退。

佛說樹提伽經

【經文資訊】大正藏第 14 冊 No. 0540b 佛說樹提伽經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，CBETA 自行掃瞄辨識，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA