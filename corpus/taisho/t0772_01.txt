大乘四法經


大唐天竺三藏地婆訶羅譯

[0708b18]  如是我聞：

[0708b18]  一時薄伽梵在室羅筏，住誓多林  給孤獨園，與大苾芻眾千二百五十人俱，復  有無量菩薩摩訶薩眾。

[0708b20]  爾時世尊告諸苾芻：  「有四種法，菩薩摩訶薩盡其壽量，常應修行，  乃至雖遇喪命因緣，亦不得捨。何者為四？
諸苾芻、菩薩盡壽，乃至逢遇喪命因緣，必定  不得捨菩提心；諸苾芻、菩薩盡壽，乃至逢遇  喪命因緣，必定不得捨善知識；諸苾芻、菩薩
盡壽，乃至逢遇喪命因緣，不得棄捨堪忍愛  樂；諸苾芻、菩薩盡壽，乃至逢遇喪命因緣，  必定不得捨阿練若。諸苾芻！如是四法，菩薩
盡壽，常應堅持，寧喪身命而不捨離。」

[0708b29]  爾時  世尊重演其義，說伽他曰：

「世間明慧者，　　應發菩提心，  
常思一切智，　　恒近善知識，  
住堪忍愛樂，　　依止阿練若，  
猶如師子王，　　遠離諸驚怖。

[0708c06]  「諸明慧者修行此法，速能超出眾魔羅網，  疾證無上正等菩提。」

[0708c07]  時薄伽梵說此經已，諸  苾芻等歡喜奉行。

大乘四法經

* * *

【經文資訊】大正藏第 17 冊 No. 0772 大乘四法經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
