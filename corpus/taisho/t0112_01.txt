佛說八正道經

後漢安息國三藏安世高譯

[0504c29] 聞如是：

[0504c29] 一時，佛在舍衛國祇樹給孤獨園。佛告諸弟子：「聽我說邪道亦說正道。何等為邪道？不諦見、不諦念、不諦語、不諦治、不諦求、不諦行、不諦意、不諦定。是為道八邪行。

[0505a04] 「何等為道八正行？一者諦見。諦見為何等？信布施、信禮、信祠、信善惡行自然福、信父母、信天下道人、信求道、信諦行、信諦受。今世後世，自黠得證自成。便相告說是為諦見。

[0505a08] 「第二諦念為何等？所意棄欲、棄家、不瞋恚怒、不相侵，是為諦念。

[0505a10] 「第三諦語為何等？不兩舌、不傳語、不惡罵、不妄語，是為諦語。

[0505a12] 「第四諦行為何等？不殺盜婬，是為諦行。

[0505a13] 「第五諦受為何等？是聞有道弟子法求，不可非法，飯食、床臥、病瘦正法求，不可非法，是為諦受。

[0505a16] 「第六諦治為何等？生死意共合行，所精進行，出力因緣行，乃精進不厭意持，是為諦治。

[0505a18] 「第七諦意為何等？生死行合意念、向意念，不妄不共意求，是名為諦意。

[0505a20] 「第八諦定為何等？生死意合，念止、相止、護已止、聚止。不可為、不作所有罪，不墮中庭。是名為諦定。

[0505a23] 「比丘！所有道弟子，當受是八種行諦道，如說行可得道八行覺。諦見者信布施，後世得具福，信禮者見沙門道人作禮福，信祠者懸繒燒香散花然燈，信所行十善是為自然得福，信父母者信孝順，信天下道人者喜受經，信求道者為行道。信諦行者斷惡意，信諦受者不犯戒。今世後世，自黠為得黠，能教人得證，自成者能成人。能成他人，便相告說，是名為諦見知。如是便自脫亦脫他人。

[0505b03] 「第二諦念所意起者為失意，欲棄家者為念道，不瞋恚怒者為忍辱，不相侵者當正意。

[0505b05] 「第三諦語者，不惡罵不犯口四過，但說至誠道品諦要。

[0505b07] 「第四諦行者，不殺盜婬而行誠信。

[0505b08] 「第五諦不墮貪者，但求一衣一食為賤醫。

[0505b09] 「第六諦治者為向三十七品經。

[0505b10] 「第七諦意者日增三十七品經，不離意。

[0505b11] 「第八諦止者不忘因緣，止者常還意護，已止者一切無所犯，聚止者得福道。」

[0505b12] 佛說如是。皆歡喜受。

佛說八正道經

【經文資訊】大正藏第 02 冊 No. 0112 佛說八正道經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA