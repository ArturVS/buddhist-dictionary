佛說邪見經

失譯人名今附東晉錄

[0917a10] 聞如是：

[0917a10] 一時，尊者阿難，在羅閱祇城迦蘭陀竹園。世尊般涅槃不久，於是有異邪命，是尊者阿難[髟/囪/心]角友，中食後行彷徉而行至尊者阿難所，到已共尊者阿難面相慰勞。面相慰勞已，却坐一面。彼邪命却坐一面已，語尊者阿難曰：「我欲有所問，聽我所問。」

[0917a15] 「當問，賢者！」邪命聞已知之。

[0917a16] 「此阿難！彼沙門瞿曇！棄邪見、除邪見，不記說世間有常、世間無常，世間有邊、世間無邊，命是身是、命異身異，有如此命終、無有命終，有此、無有此，無、有命終。此阿難！彼沙門瞿曇！知邪見，應如此知耶？」

[0917a20] 「此婆羅門！彼世尊有智、有知見，如來、無所著、等正覺，棄邪見、除邪見，不記說世間有常至無有命終。此婆羅門！彼世尊有智、有見知，此邪見，如來、無所著、等正覺應如此知。」

[0917a24] 「此阿難！彼沙門瞿曇！棄邪見、除邪見，不記說世間有常至無有命終。云何，阿難！彼沙門瞿曇，知此邪見？此云何知？」

[0917a27] 「此婆羅門！彼世尊有智、有見，如來、無所著、等正覺，棄邪見、除邪見，不記說世間有常至無有命終。此婆羅門！此邪見者，相應、等相應，如是趣、如是生，及後世。此婆羅門！彼世尊如是知，有知、有見，如來、無所著、等正覺，知邪見，當如是知。」

[0917b03] 「是故，阿難！我今歸汝。」

[0917b03] 「汝婆羅門！莫歸於我，如我所歸世尊，汝亦當歸之。」

[0917b04] 「是故，阿難！我今便歸彼世尊、法及比丘僧，我於彼世尊為優婆塞，從今日始離於殺，今日歸尊者。」

[0917b07] 阿難如是說。彼邪命聞尊者阿難所說，歡喜而樂。

佛說邪見經

【經文資訊】大正藏第 01 冊 No. 0093 邪見經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA