四品學法經


宋天竺三藏求那跋陀羅譯

[0707c20]  其有三德學，號真學，為上品；  其持具戒學，號承法，為中品；  其受卑戒學，號依福學，為下品；  其行三事，號散侍，為外品。

[0707c24]  又真學三德者，一曰、戒行備具；二曰、多知經  法；三曰、能化度人。是為三德，號真學者也。  又承法具戒者，純五戒，信審罪福，奉承法教
也。又依福卑戒者，但持上四戒，不持酒戒，  隨世習俗，不變欲事，是為依福學也。

[0707c29]  又散侍三事，非戒也。何謂三？一者、身歸法；  二者、供養法；三、名於同學法。持自有弓分  別，無師無所承，自然心好，無所拘礙，名散
侍法也。真學功德勝於承法學百倍也，承法  功德勝依福百倍也，依福功德百倍勝散侍  也，散侍功德勝凡俗百倍也。

[0708a05]  凡俗之人或不  如畜生，畜生或勝於人。所以者何？人作罪，不  止入地獄，罪竟為餓鬼；餓鬼罪竟，轉為畜
生；畜生罪竟，乃還為人。畜生中皆畢罪，便  得為人。是故人當作善，奉行三尊之教，學上  四品之法，長離三惡道，展轉天上，下生人中
豪尊，世世受福，德長解脫。

四品學法經

[0708a13]  若失威儀一事者，常自學如法，應時自  赴誡誨即解。若懈怠不勤者，應退著下座，  後有功德乃更復之；若受語不用及犯戒
者，應便彈棄莫著眾中，恐敗餘人；若新受  法未滿三月者，其有所犯，先不應問也，未  習故也。若諸學者，承用此律，上下相檢，乃  可至竟，疾成大願。

散侍法

[0708a21]  問曰：「若有善男子，欲入正道，欲依大道而  不耐戒，當作何行以求福祥？」

[0708a22]  師曰：「亦有  三事，名散侍法，好可奉。何謂三？一者、身所  護法，二者、供養法，三者、於同學法。行此  三事，即勝作凡俗時百倍也。

[0708a25]  「又散侍身所  能法者云何？雖不持戒，當與凡俗小異；  遊居之處數就有經道之處，若見世俗所  行善者、法之惡者，莫用好言識也，醜語
勿名，是為散侍第一法。

[0708a29]  「又散侍供養法者，  云何當侍三寶？朝夕莫懈，心常歸向，並  修經書。若居貧窮無用供養者，當加勤仂，
見人福躬親佐助，心代其歡，是為散侍第  二法。

[0708b04]  「又散侍於同學法者云何？當敬愛其  輩無相憍慢，坐起念之，出入參之，如己觀  也；若行路者，近則相問，遠當待望，慎莫背
忽，是為散侍第三法。」

[0708b07]  師曰：「行者三事雖  未即度，猶如地多石多草，種雖不好故得  少少，以續其時，猶勝不種也。種業不廢，會
得好地，所種乃成，收歛有盈，斯亦然矣！行  之不休，福德扶持，會受真戒號。」

* * *

【經文資訊】大正藏第 17 冊 No. 0771 四品學法經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
