大方等大集經卷第十

北涼天竺三藏曇無讖於姑臧譯

海慧菩薩品第五之三
[0060b22] ◎爾時，海慧菩薩白佛言：「世尊！是大乘經能多利益無量眾生。何以故？一切眾生因大乘故，得人天樂及涅槃樂。世尊！夫大乘者，何法攝取？何法利益、何法難得、何法障礙、何因緣故名為大乘？」

[0060b26] 佛言：「善男子！有一法攝取大乘，所謂初發菩提之心，既發心已修不放逸。

[0060b28] 「復有一法，明信業果。

[0060b28] 「復有一法，觀十二緣。

[0060b28] 「復有一法，於諸眾生其心平等樂修大慈。

[0060b29] 「復有一法，謂不退失菩提之心。

[0060c01] 「復有一法，所謂念佛。

[0060c02] 「復有一法，如法住已念於正法。

[0060c02] 「復有一法，以不退心念於眾僧。

[0060c03] 「復有一法，不失道心念於淨戒。

[0060c04] 「復有一法，遠離煩惱心念於捨。

[0060c04] 「復有一法，欲得無量寂靜之身專念於天。

[0060c05] 「復有一法，念欲安隱一切眾生。

[0060c06] 「復有一法，勤行精進。

[0060c07] 「復有一法，欲令眾生悉得解脫，得解脫已受於喜樂。

[0060c08] 「復有一法，樂求正法。

[0060c08] 「復有一法，遠離退心為眾說法。

[0060c09] 「復有一法，於聽法者生愛念心。

[0060c10] 「復有一法，於說法者樂為供養。

[0060c10] 「復有一法，於正法中生藥樹想。

[0060c11] 「復有一法，於自己身生大醫想。

[0060c12] 「復有一法，至心專念護持正法。

[0060c12] 「復有一法，紹隆三寶不令斷絕。

[0060c13] 「復有一法遠，離懈怠。

[0060c14] 「復有一法，所謂知足。

[0060c14] 「復有一法，於一切財無貪慳想。

[0060c15] 「復有一法，自持戒已能化毀禁。

[0060c15] 「復有一法，自修忍已，能化眾生令離瞋心。

[0060c16] 「復有一法，得少利益生大恩想。

[0060c17] 「復有一法，少得恩分生大報想。

[0060c18] 「復有一法，自持淨戒不輕毀禁。

[0060c19] 「復有一法，破於憍慢。

[0060c19] 「復有一法，至心求覓聽法之人。

[0060c20] 「復有一法，離惡知識。

[0060c20] 「復有一法，至心修善。

[0060c21] 「復有一法，不隨他意。

[0060c21] 「復有一法，調伏諸根。

[0060c22] 「復有一法，於法師心如如來想。

[0060c22] 「復有一法，不惜身命護持正法。

[0060c23] 「復有一法，行於世法不為沾污。

[0060c24] 「復有一法，不惜身命求於正法。

[0060c24] 「復有一法，調伏眾生受苦不恨。

[0060c25] 「復有一法，如來現在若涅槃後，供養塔像等無有二。

[0060c26] 「復有一法，眾生不請樂為善友。

[0060c27] 「復有一法，於好物中心無貪著。

[0060c28] 「復有一法，樂念出家。

[0060c28] 「復有一法，樂稱人善。

[0060c29] 「復有一法樂，求莊嚴菩提之法。

[0060c29] 「復有一法，於同師同學心無嫉妬。

[0061a01] 「復有一法，教化眾生發菩提心，心無悔退。

[0061a02] 「復有一法，覆藏他過。

[0061a03] 「復有一法，求一切語。

[0061a03] 「復有一法，求一切作。

[0061a03] 「復有一法，所謂實語。

[0061a04] 「復有一法，發言之後要終其事。

[0061a05] 「復有一法，於善法所心無厭足。

[0061a05] 「復有一法，隨所得物悉與人共。

[0061a06] 「復有一法，善知魔界。

[0061a07] 「復有一法，破壞憍慢修真實知。

[0061a07] 「復有一法心樂寂靜。

[0061a08] 「復有一法，離我我所。

[0061a08] 「復有一法，不自讚歎。

[0061a09] 「復有一法，隨俗而行。

[0061a09] 「復有一法，修正命已樂於寂靜。

[0061a10] 「復有一法，持淨戒已思惟善法。

[0061a11] 「復有一法，修多聞已不生憍慢。

[0061a11] 「復有一法，修善行已即住初地。

[0061a12] 「復有一法，修空三昧觀於法性。

[0061a13] 「復有一法，得供養已其心不高。

[0061a13] 「復有一法，樂說世者不與同止。

[0061a14] 「復有一法，得如法物與同學共。

[0061a15] 「復有一法，真實方便。

[0061a15] 「復有一法，一切知已不生貪想。

[0061a16] 「復有一法，未學學已心不生悔。

[0061a17] 「復有一法，既學知已心不輕慢。

[0061a17] 「復有一法，遇罵辱已心不生瞋。

[0061a18] 「復有一法，供養、罵辱其心無二。

[0061a19] 「復有一法，聞說正法稱讚善哉。

[0061a19] 「復有一法，為欲具足六波羅蜜常求莊嚴。

[0061a20] 「復有一法，信心不退。

[0061a21] 「復有一法，為菩提道求於莊嚴。

[0061a22] 「復有一法，受供養已常淨己心，為令施主得大利益。

[0061a23] 「復有一法，具足七財。

[0061a23] 「復有一法，能破眾生貧窮困苦。

[0061a24] 「復有一法，以善方便調伏眾生。

[0061a25] 「復有一法，以四攝法攝取眾生。

[0061a25] 「復有一法，不與眾生而共諍訟。

[0061a26] 「復有一法，聞法之時於法師所不求其短。

[0061a27] 「復有一法，未得無上沙門果證心不生悔。

[0061a28] 「復有一法，常行世間，不為八法之所染污。

[0061a29] 「復有一法，常觀己過。

[0061a29] 「復有一法，於舉罪者不生瞋恚。

[0061b01] 「復有一法，見世間法其心生捨。

[0061b02] 「復有一法，不誑善友。

[0061b02] 「復有一法，先淨其心教他令淨。

[0061b03] 「復有一法，不為利養受持淨戒。

[0061b04] 「復有一法，為增善法修集寂靜。

[0061b04] 「復有一法，為於善法修淨莊嚴。

[0061b05] 「復有一法，為淨功德而修莊嚴。

[0061b06] 「復有一法，為淨智慧而修莊嚴。

[0061b06] 「復有一法，修集無想三昧方便。

[0061b07] 「復有一法，如法而忍。

[0061b08] 「復有一法，修三解脫。

[0061b08] 「復有一法，知處非處。

[0061b09] 「復有一法，修舍摩他，為欲莊嚴毘婆舍那。

[0061b09] 「復有一法，知於解脫。

[0061b10] 「復有一法，觀於三世等。

[0061b11] 「復有一法，謂不分別一切法界。

[0061b11] 「復有一法，一切法性不生不滅。菩薩摩訶薩觀是百法，如是名為攝取大乘。」

[0061b13] ◎爾時，世尊復告海慧菩薩言：「善男子！有二法利益大乘：一者、樂念佛法；二者、樂離聲聞。

[0061b15] 「復有二法：一者、擁護解脫；二者、能演說法。

[0061b16] 「復有二法：一者、求菩提心；二者調伏眾生。

[0061b17] 「復有二法：一者、觀菩提心猶如幻相；二者、觀諸眾生悉無有我。

[0061b18] 「復有二法：一者、不捨菩提之心；二者、觀法平等。

[0061b19] 「復有二法：一者、淨於善根；二者、無作無淨。

[0061b20] 「復有二法：一者、為善法故而修莊嚴；二者、畢竟。

[0061b21] 「復有二法：一者、自身畢竟；二者、眾生畢竟。

[0061b22] 「復有二法：一者、內淨；二者、外淨。

[0061b23] 「復有二法：一、不作罪；二、作已悔。

[0061b24] 「復有二法：一、能布施；二、不求報。

[0061b24] 「復有二法：一、平等施；二、能迴向。

[0061b25] 「復有二法：一者、持戒；二者、不求善果。

[0061b26] 「復有二法：一、不自譽；二、不毀他。

[0061b27] 「復有二法：一者、忍辱；二者、軟語。

[0061b27] 「復有二法：一者、於貪不貪；二者、於瞋不瞋。

[0061b28] 「復有二法：一者、為於善法勤修精進；二者、不輕懈怠。

[0061b29] 「復有二法：一、身寂靜；二、心寂靜。

[0061c01] 「復有二法：一、求禪支；二、調伏心。

[0061c02] 「復有二法：一、樂在禪定；二、不厭欲界。

[0061c03] 「復有二法：一者、求法；二者、樂法。

[0061c04] 「復有二法：一者、樂觀法；二者、欲法。

[0061c04] 「復有二法：一者、樂求善友；二者、恭敬供養。

[0061c05] 「復有二法：一、至心聽；二、至心受。

[0061c06] 「復有二法：一、數諮問；二、如法住。

[0061c07] 「復有二法：一者、知法；二者、知義。

[0061c08] 「復有二法：一者、聞已無厭；二者、知已無厭。

[0061c09] 「復有二法：一者、修善；二者、離惡。

[0061c09] 「復有二法：一者、樂說正法；二、者於受法者生憐愍心。

[0061c11] 「復有二法：一者、於法無慳悋心；二者、說時無有食想。

[0061c12] 「復有二法：一者、至心聽；二、至心受。

[0061c13] 「復有二法：一、離五蓋；二、修七覺。

[0061c13] 「復有二法：一者、喜；二者、樂。

[0061c14] 「復有二法：一者、知己；二者、知時。

[0061c15] 「復有二法：一、信果報；二、作善業。

[0061c15] 「復有二法：一者、不斷聖性；二者、實語。

[0061c16] 「復有二法：一者、如說而住；二者、不藏如來功德。

[0061c17] 「復有二法：一者、淨身；二者、遠離三不善根。

[0061c18] 「復有二法：一者、觀身猶如草木；二者、為淨心故修行善法。

[0061c20] 「復有二法：一者、淨口；二者、遠離四過。

[0061c20] 「復有二法：一者、觀一切法悉不可說；二者、觀聲如響。

[0061c22] 「復有二法：一者、淨心；二者、遠離無明嫉妬邪見。

[0061c23] 「復有二法：一者、內淨；二者、外無行處。

[0061c24] 「復有二法：一者、修慈；二者、遠離親怨之想。

[0061c25] 「復有二法：一、觀眾生猶如虛空；二者、修慈。

[0061c25] 「復有二法：一者、不捨悲心；二者、求善不悔。

[0061c26] 「復有二法：一者、能調不調；二者、調時不悔。

[0061c27] 「復有二法：一者、持法；二者、護持法者。

[0061c28] 「復有二法：一者、樂法；二者、護法。

[0061c29] 「復有二法：一者、稱揚人善；二者、樂藏他過。

[0062a01] 「復有二法：一者、離貪；二者、離瞋。復有二法：一者、不捨眾生；二者、修捨。

[0062a02] 「復有二法：一者、念佛；二者、知無念處。

[0062a03] 「復有二法：一者、觀身；二者、求三十二相。

[0062a04] 「復有二法：一者、念法；二者、化諸眾生令住法中。

[0062a05] 「復有二法：一者、觀無貪處；二者、於貪者所生於悲心。

[0062a06] 「復有二法：一者、念菩薩僧；二者、依無退僧。

[0062a07] 「復有二法：一者、觀於無僧；二者、擁護四沙門果。

[0062a08] 「復有二法：一者、念戒；二者、知菩提心不可宣說。

[0062a09] 「復有二法：一者、觀戒無住；二者、護毀禁者。

[0062a10] 「復有二法：一者、念施；二者、施已無悔。

[0062a11] 「復有二法：一者、遠離煩惱；二者、離煩惱故演說正法。

[0062a12] 「復有二法：一者、念天；二者、樂寂靜。

[0062a13] 「復有二法：一者、具足念心；二者、擁護亂心。

[0062a14] 「復有二法：一者、功德莊嚴；二者、智慧莊嚴。

[0062a15] 「復有二法：一者、觀無造作；二者、樂修善法。

[0062a16] 「復有二法：一者、無縛；二者、縛者解脫。

[0062a17] 「復有二法：一者、遠離誑心；二者、至心清淨。

[0062a18] 「復有二法：一者、知恩；二者、念恩。

[0062a19] 「復有二法：一者、說一切過；二者、而遠離之。

[0062a20] 「復有二法：一者、自修聖行；二者、化他令行。

[0062a21] 「復有二法：一者、願求善法；二者、心無厭足。

[0062a22] 「復有二法：一者、遠離惡法；二者、親近善法。

[0062a23] 「復有二法：一者、請佛說法；二者、至心聽受。

[0062a24] 「復有二法：一者、知一切法不生不滅；二者、說字句義。

[0062a25] 「復有二法：一者、知無眾生；二者、以己善根與眾生共。

[0062a26] 「復有二法：一者、遠離諸相；二者、深求三十二相。

[0062a27] 「復有二法：一者、觀空；二者、將護眾生。

[0062a28] 「復有二法：一者、修集無願；二者、及願眾生。

[0062a29] 「復有二法：一者、修一切善；二者、願諸眾生同修善根。

[0062b01] 「復有二法：一者、智慧無礙；二者、受諸有身。

[0062b02] 「復有二法：一者、不動；二者、不悔。

[0062b03] 「復有二法：一者、慚；二者、愧。

[0062b03] 「復有二法：一、樂寂靜；二、求靜法。

[0062b04] 「復有二法：一者、修集無諍三昧；二者、觀無眾生。

[0062b05] 「復有二法：一者、少欲；二者、知足。

[0062b06] 「復有二法：一者、覆藏他罪；二者、顯露己過。

[0062b07] 「復有二法：一者、觀十二因緣；二者、深信。

[0062b08] 「復有二法：一者、無我；二者、無眾生。

[0062b08] 「復有二法：一者、防自煩惱；二者、壞他煩惱。

[0062b09] 「復有二法：一者、觀無作無受；二者、樂修善法。

[0062b10] 「復有二法：一者、觀生死過；二者、不斷生死。

[0062b11] 「復有二法：一者、自樂生死；二者、化諸眾生令度生死。

[0062b13] 「復有二法：一者、求波羅蜜；二者、求已無處。

[0062b14] 「復有二法：一者、求智；二者、化他令同己智。

[0062b15] 「復有二法：一者、不求供養；二者、為供養故造作諸業。

[0062b16] 「復有二法：一者、於有恩處常欲報之；二者、於恩無恩等而報之。

[0062b17] 「復有二法：一者、修不放逸；二者、修無緣慈。

[0062b18] 「復有二法：一者、入於出家；二者、既出家已心生愛樂。

[0062b19] 「復有二法：一者、自成功德；二者、於無德者生憐愍心。

[0062b21] 「復有二法：一者、修於身念；二者、無有念處。

[0062b22] 「復有二法：一者、念於受處；二者、無有念處。

[0062b23] 「復有二法：一者、念於心處；二者、無有念處。

[0062b23] 「復有二法：一者、念於法處；二者、無有念處。

[0062b24] 「復有二法：一者、遠離不善之法；二者、親近能生善法。

[0062b26] 「復有二法：一者、遠離已生惡法；二者、護持已生善法。

[0062b27] 「復有二法：一者、為令未生善法得生；二者、為令增廣而擁護之。

[0062b28] 「復有二法：一者、獲大神通；二者得已教化眾生。

[0062b29] 「復有二法：一者、安住法界；二者遍見諸佛世界。

[0062c01] 「復有二法：一者、信心不動；二者、化不信者令同己信。

[0062c02] 「復有二法：一者、淨心；二者、教化狂亂之人。

[0062c03] 「復有二法：一、勤精進；二、化懈怠。

[0062c04] 「復有二法：一者、具足無礙智慧；二者、化彼無明眾生。

[0062c05] 「復有二法：一者、觀界；二者、觀緣。

[0062c06] 「復有二法：一者、求智莊嚴；二者、其心不悔。

[0062c07] 「復有二法：一者、觀諸煩惱；二者、出煩惱已了知解脫。

[0062c08] 「復有二法：一者、一切法解脫；二者、煩惱不合三界。

[0062c09] 「復有二法：一者、莊嚴菩提；二者、修學菩提。

[0062c10] 「復有二法：一者、盡智；二、無生智。

[0062c11] 「復有二法：一者、觀聖道方便；二者、觀生死方便。

[0062c12] 「復有二法：一者、畢竟道；二者、知退轉道。

[0062c13] 「復有二法：一者、如法而住；二者、於諸法中不生著見。

[0062c14] 「復有二法：一者、從緣生滅；二者、從緣解脫。

[0062c15] 「復有二法：一、知魔業；二、知已離。

[0062c16] 「復有二法：一者、於恚生忍；二者、於忍生愛。

[0062c17] 「復有二法：一者、為菩提故而修莊嚴；二者、雖修莊嚴心無貪著。

[0062c18] 「復有二法：一者、不捨煩惱；二者、不捨修善莊嚴。

[0062c19] 「復有二法：一者、知處非處；二者、以諸善根迴向菩提。

[0062c21] 「復有二法：一者、觀菩提心猶如幻相；二者、修向無上菩提莊嚴。

[0062c22] 「復有二法：一者、觀諸眾生及以菩提等無差別；二者、知諸眾生因緣菩提而得解脫。

[0062c24] 「復有二法：一者、知法無生；二者、為善法故而修莊嚴。

[0062c25] 「復有二法：一者、不可說法而能宣說；二者、一切眾生悉同一乘。

[0062c27] 「復有三法：一者、初發菩提之心；二者、親近善友心不生悔；三者、修集大悲心不退轉。

[0062c28] 「復有三法：一者、破壞慳悋；二者、惠施一切；三者、攝取菩提。

[0063a01] 「復有三法：一者、具足淨戒；二者、調伏毀禁；三者、迴向菩提。

[0063a02] 「復有三法：一者、心不瞋恨；二者、調瞋恚者；三者、迴向菩提。

[0063a04] 「復有三法：一者、於生死中心無悔退；二者、甘樂營他所作事業；三者、迴向菩提。

[0063a05] 「復有三法：一者、得三昧定；二者、不生憍慢；三者、迴向菩提。

[0063a07] 「復有三法：一者、求於多聞；二者、得已不生憍慢；三者、迴向菩提。

[0063a08] 「復有三法：一者、生緣；二者、法緣；三者、無緣。

[0063a09] 「復有三法：一者、自悲；二者、悲他；三者、離自他悲。

[0063a10] 「復有三法：一者、為於自利修集智慧；二者、以是智慧轉化眾生；三者、自利利他。

[0063a12] 「復有三法：一者、知過去已盡；二者、知未來無生；三者、知現在無住。

[0063a13] 「復有三法：一者、為正定者修集慈心；二者、為邪定者修集悲心；三者、為不定者修集解脫。

[0063a15] 「復有三法：一者、淨身；二者、淨口；三者、淨意。

[0063a16] 「復有三法：一者、修不淨觀為壞貪欲；二者、修慈為壞瞋恚；三者、觀十二因緣為壞無明。

[0063a18] 「復有三法：一者、安；二者、樂；三者、知足。

[0063a19] 「復有三法：一者、聞已能持；二者、能廣分別文字句義；三者、觀察罪過。

[0063a21] 「復有三法：一者、具足七財；二者、能大法施；三者、能施眾生。

[0063a22] 「復有三法：一者、實義；二者、真義；三者、不誑義。

[0063a23] 「復有三法：一者、自知；二者、知他；三者、知時。

[0063a24] 「復有三法：一者、五陰法陰平等；二者、諸界法界平等；三者、諸入法入平等。

[0063a25] 「復有三法：一者、修空；二者、無相；三者、無願。

[0063a26] 「復有三法：一者、不謗因果；二者、方便生法皆從因緣；三者、和合因緣而得名字。

[0063a28] 「復有三法：一者、信佛不可思議；二者、信法不生誹謗；三者、信僧良祐福田。

[0063b01] 「復有三法：一者、遠離貪欲；二者、遠離瞋恚；三者、遠離愚癡。

[0063b02] 「復有三法：一者、世諦；二者、第一義諦；三者、不著二諦。

[0063b03] 「復有三法：一者、遠離煩惱；二者、遠離憍慢；三者、於福田所禮拜供養。

[0063b05] 「復有三法：一者、不染欲界；二者、不著色界；三者、於無色界不生憍慢。

[0063b07] 「復有三法：一者、供養不喜；二者、毀辱不恚；三者、離世八法。

[0063b08] 「復有三法：一者、藏覆諸根；二者、解了諸根；三者、寂靜諸根。

[0063b09] 「復有三法：一者、趣向善地；二者、離善地障；三者、觀善地德。

[0063b11] 「復有三法：一者、至心；二者、淨心；三者、淨莊嚴。

[0063b12] 「復有三法：一者、學戒戒；二者、學心戒；三者、學慧戒。

[0063b13] 「復有三法：一者、受樂不生貪逸；二者、受苦不生惱恚；三者、不苦不樂修集於捨。

[0063b15] 「復有三法：一者、轉因不造作故；二者、轉於煩惱不觀相故；三者、轉於三世無願求故。

[0063b16] 「復有三法：一者、眼空；二者、色寂靜；三者、受無住處。

[0063b18] 「復有三法：一者、藏戒；二者、護定；三者、觀慧。

[0063b19] 「復有三法：一者、憶持念法；二者、思惟觀法；三者、如法而住。

[0063b20] 「復有三法：一者、音聲因緣聲聞解脫；二者、十二因緣緣覺解脫；三者、六度因緣菩薩解脫。

[0063b22] 「復有三法：一者、施；二者、大施；三者、畢竟施。

[0063b23] 「復有三法：一者、護法；二者、護持正法；三者、護持大乘。

[0063b24] 「復有三法：一者、行於生死；二者、觀其罪過；三者、知已遠離。

[0063b26] 「復有三法：一者、至心聽法破除五蓋；二者、常樂寂靜；三者、如法而住。

[0063b27] 「復有三法：一者、依義；二者、依法；三者、依智。

[0063b28] 「復有三法：一者、求多聞已樂於寂靜；二者、樂寂靜已思惟善法；三者、善思惟已知法平等。

[0063c01] 「復有三法：一者、親近智者；二者、諮問多聞；三者、護於善人。

[0063c02] 「復有三法：一、無貪心為人說法；二、見聽法者慈心視之；三者、一心觀於菩提。

[0063c04] 「復有三法：一者、視諸眾生其心平等；二者、觀心平等；三者、觀佛平等。

[0063c06] 「復有三法：一者、過去已盡；二者、未來不合；三者、現在不住。

[0063c07] 「復有三法：一者、觀苦無常；二者、諸法無我；三者、涅槃寂靜。

[0063c09] 「復有三法：一者、聞已堅持；二者、三昧堅持；三者、智慧堅持。

[0063c10] 「復有三法：一者、犯已不覆；二者、悔先所犯；三者、至心護戒。

[0063c11] 「復有三法：一者、破壞疑心；二者、破壞悔心；三者、破障礙心。

[0063c12] 「復有三法：一者、善欲；二者、離談世事；三者、樂於寂靜。

[0063c14] 「復有三法：一者、忍甚深法；二者、說甚深義；三者、解種種義。

[0063c15] 「復有三法：一者、具足聲忍；二者、具思惟忍；三者、具於順忍。

[0063c16] 「復有三法：一者、智慧方便；二者、大慈；三者、精進堅牢。

[0063c17] 「善男子！菩薩具足如是等法，能利益大乘。

[0063c18] 「善男子！復有四法障礙大乘。何等為四？一者、聽不應聽；二者、不欲聽受菩薩法藏；三者、行諸魔業；四者、誹謗正法。

[0063c21] 「復有四法：一者、貪欲；二者、瞋恚；三者、愚癡；四者、不樂求法。

[0063c22] 「復有四法：一者、嫉他得利；二者、於財慳貪；三者、樂誑法師；四者、不樂親近見善知識。

[0063c24] 「復有四法：一者、於善知識生惡友想；二者、於惡知識生善友想；三者、非法法想；四者、法非法想。

[0063c26] 「復有四法：一者、不樂惠施；二者、施已生悔；三者、施已觀過；四者、不念菩提心。

[0063c28] 「復有四法：一者、為欲而施；二者、為瞋而施；三者、為癡而施；四者、為怖畏而施。

[0064a01] 「復有四法：一者、為名字施；二者、為本而施；三者、為善友施；四者、為勝故施。

[0064a03] 「復有四法：一者、不至心施；二者、不自手施；三者、不現見施；四者、輕慢施。

[0064a04] 「復有四法：一者、下物施；二、少物施；三者、不至心施；四者、輕慢施。

[0064a06] 「復有四法：一者、毒施；二者、刀施；三者、不淨施；四者、無利益施。

[0064a07] 「復有四法：一者、見持戒者生瞋恚心；二者、見毀禁者生愛念心；三者、隨惡友語；四者、不念施戒。

[0064a09] 「復有四法：一者、非法求利；二者、如法得財不與人共；三者、斷他供養；四者、心不知足。

[0064a11] 「復有四法：一者、為貪利養故攝持威儀；二者、為利養故下聲而語；三者、其心諂曲；四者、邪命自活。

[0064a13] 「復有四法：一者、於同學所生瞋恚心；二者、於同乘者生瞋恚心；三者、不知魔業；四者、樂說他過。

[0064a15] 「復有四法：一者、憍慢不聽正法；二者、不能恭敬法師；三者、不能禮拜父母師長善友；四者、意隨惡業。

[0064a18] 「復有四法：一者、覆他功德；二者、廣說他過；三者、增長憍慢；四者、瞋恚堅固。

[0064a19] 「復有四法：一者、懈怠；二者、不樂聽聞善語；三者、不隨順語；四者、住於非法。

[0064a21] 「復有四法：一者、不調；二者、不淨；三者、不藏；四者、不忍。

[0064a22] 「復有四法：一者、不喜聞受無上善法；二者、樂在城邑聚落村屯；三者、毀破禁戒樂受供養；四者、不能調伏根門。

[0064a25] 「復有四法：一者、不能攝取眾生；二者、不能調伏眾生；三者、不能護持正法；四者、樂說法師過罪。

[0064a27] 「復有四法：一者、不修信心；二者、不能觀察眾生罪過；三者、不觀惡知識過；四者、不觀疑心罪過。

[0064a29] 「復有四法：一者、不觀內；二者、不觀外；三者、無慚；四者、無愧。

[0064b01] 「復有四法：一、不知恩；二、不報恩；三者、背恩；四者、樂邪見。

[0064b03] 「復有四法：一者、誹謗聖人；二者、將護世人；三者、不信福田；四者、呵毀法施。

[0064b04] 「復有四法：一者、不淨身業；二者、不護口業；三者、不捨意業；四者、厭悔大乘。

[0064b06] 「復有四法：一者、為破和合而作兩舌；二者、於師和上出瞋恚語；三者、為壞利益作無義語；四者、欺誑人天而生妄語。

[0064b09] 「復有四法：一者、不護戒因；二者、亂禪定因；三者、不信後世；四者、樂著世事。

[0064b10] 「復有四法：一者、麁穬；二者、憍慢；三者、樂說世間；四者、常樂睡眠。

[0064b12] 「復有四法：一者、假菩薩名而受供養；二者、不能瞻視病苦之人；三者、不種善子；四者、不向菩提。

[0064b14] 「復有四法：一者、自輕；二者、輕法；三者、輕福；四者、數念聲聞辟支佛乘。

[0064b15] 「復有四法：一者、貪身；二者、貪心；三者、貪命；四者、貪戒。

[0064b16] 「復有四法：一者、貪房舍；二者、貪檀越；三者、貪邪見；四者、貪破戒。

[0064b18] 「復有四法：一者、多作；二者、多語；三者、多受；四者、多視。

[0064b19] 「復有四法：一者、我見；二者、邪見；三者、斷見；四者、常見。

[0064b20] 「復有四法：一者、不作；二者、作已轉；三者、心悔；四者、不樂。

[0064b22] 「復有四法：一者、不向道地；二者、不修禪定；三者、退失智慧；四者、不樂方便。

[0064b23] 「復有四法：一者、障礙於法；二者、障礙善業；三者、煩惱障礙；四者、魔業障礙。

[0064b25] 「善男子！如是等法名障大乘。」說是法時，四萬四千人天發阿耨多羅三藐三菩提心，二萬八千菩薩得無生法忍。三千大千世界大地六種震動，虛空之中無量天人，異口同音作如是言：「善哉，善哉！世尊！今日如來大師子吼，憐愍眾生開大乘門。世尊！若有眾生於是法中得少分者，即得斷除三惡道苦，漸漸當得無量法寶。譬如有人於村邑外見大寶聚，見已憐愍即還入村告語眾人：『誰欲斷貧當與我俱。』是人說時，或有信者，或不信者。其中信者即與相隨俱至寶所，隨意採取即破貧苦，而是寶聚亦無增減，亦不念言：『聽是人取不聽彼人，破是人貧不破彼人，聽是持去不聽彼持。』如來、世尊亦復如是，於無量世勤求如是無上法寶，求已得見生大憐愍，以大梵音語諸眾生：『若有欲壞生死貧窮，當至心聽。』有諸眾生薄福不信，則不能壞生死貧窮。其中信者隨任智力，取聲聞乘、辟支佛乘、菩薩大乘，是大寶聚亦無增減。若有至此寶聚之中，乃至不能取一寶者，是人常住三惡道中。若有能取一字一句，乃至一念受持之者，是人能壞生死貧窮。何況取是大乘經典一品二品，及其具足聽受讀誦為人解說？」

[0064c19] 爾時，世尊讚諸天人：「善哉，善哉！諸天子！若有受持如是經典，是人則具一切善法，頂戴如來無上佛智，是大智聚，能大利益無量眾生。」

[0064c22] 爾時，世尊以偈頌曰：

「諸乘之中大乘最，　　猶如虛空無邊際，
　遠離一切生死有，　　趣菩提樹無障礙。
　若能清淨其心意，　　所有惠施於一切，
　至心受持清淨戒，　　趣菩提樹無障礙。
　於諸眾生心平等，　　常觀煩惱諸罪過，
　能勝一切下劣乘，　　調伏眾生於大乘。
　若有至心受讀經，　　具足寂靜戒忍辱，
　具足智慧壞魔眾，　　憐愍眾生趣道樹，
　莊嚴慈悲乘四禪，　　智慧利刀摧魔眾，
　道樹下觀十二緣，　　起已愍眾說大乘。
　十方眾生乘大乘，　　乘無增減如虛空，
　大乘神通叵思議，　　是故如來修集之。
　安住念處嚴正勤，　　如意為足根勢力，
　遊八正路採覺寶，　　是故如來趣道樹。
　其心寂靜離煩惱，　　壞破諸闇獲智光，
　是故梵天及帝釋，　　敬禮如來乘大乘。
　具足六度六神通，　　具善方便修三脫，
　能壞諸魔及邪見，　　是故如來乘大乘。
　若有具足諸善根，　　及以成就不善根，
　有信則得破煩惱，　　是故大乘難思議。
　所有一切世間法，　　及以無上出世法，
　若有學法無學法，　　一切攝在大乘中。
　若有眾生行惡道，　　親近邪見惡知識，
　憐愍是輩修方便，　　為調伏故說大乘。
　下劣不樂於大乘，　　心迮不能壞人結，
　常求自樂捨餘人，　　聞說大乘生恐怖。
　若有智者具力勢，　　憐愍眾生作利益，
　聞說大乘心歡喜，　　壞眾苦惱心不悔。
　若欲了知眾生行，　　一切眾生諸界根，
　菩薩一念能通達，　　是故大乘難思議。
　得身寂靜相莊嚴，　　得口寂靜眾樂聞，
　得心寂靜具神通，　　如是皆因趣大乘。
　若有人能行大乘，　　是則不斷三寶種，
　能為眾生作利益，　　破壞貧窮諸苦惱。
　能到十方諸世界，　　現見無量佛世尊，
　如是趣向大乘者，　　是人即得無量福。
　一切世間無能勝，　　趣向無上大乘者，
　具足大力壞魔眾，　　是故大乘難思議。
　得色得力大自在，　　梵釋轉輪聖王身，
　若有乘此大乘者，　　是人受於三界樂。
　施已終不生悔心，　　所重之物不悋著，
　捨身自施修慈悲，　　是故大乘難思議。
　持戒精進樂梵行，　　能以神力障日月，
　不貪著身善果報，　　修如是乘調眾生。
　說法有受不受者，　　於是不生瞋愛心，
　身心勤修大精進，　　為得難得之大乘。
　能得無上大法王，　　亦得難忍之忍辱，
　無量劫中受苦惱，　　為得大乘勝一切。
　勤作利益多眾生，　　身口意業悉柔軟，
　修集慈悲及神通，　　為住大乘大利益。
　了知法界生住滅，　　無我無諍調諸根，
　若能安住於大乘，　　即受安樂如先佛。
　具足念心及精進，　　四如意足大神力，
　依止正法及真義，　　皆由樂住於大乘。
　具足無上無所畏，　　能師子吼無上尊，
　微妙相好自莊嚴，　　皆由樂住於大乘。
　具足三種之神通，　　調伏教化於眾生，
　其心寂靜無憍慢，　　若行大乘具忍辱。
　具足梵音聲微妙，　　一切眾生甚樂聞，
　若樂修集大乘者，　　是人善解眾生語。
　所作諸業為淨土，　　不久當得無邊身，
　若有至心聽是法，　　當受無邊無上樂。
　能遊虛空達邊際，　　能知大海水幾渧，
　不能演說大乘德，　　是故是乘難思議。」

[0065b29] 爾時，世尊復告海慧菩薩：「善男子！若欲受持如是等經，欲自寂靜其深心者，應當受持門句、法句、金剛句。至心觀察門句者，一切法中而作門戶：所謂阿字一切法門，阿者言無，一切諸法皆悉無常。波亦一切法門，波者即第一義。那亦一切法門，那者諸法無礙。陀亦一切法門，陀者性能調伏一切法性。沙亦一切法門，沙者遠離一切諸法。多亦一切法門，多者一切法如。迦亦一切法門，迦者一切諸法無作無受。娑亦一切法門，娑者一切諸法無有分別。伽亦一切法門，伽者如來正法甚深無底。闍亦一切法門，闍者遠離生相。曇亦一切法門，曇者於法界中不生分別。奢亦一切法門，奢者具奢摩他得八正道。佉亦一切法門，佉者一切諸法猶如虛空。叉亦一切法門，叉者一切法盡。若亦一切法門，若者諸法無礙。咃亦一切法門，咃者一切法是處非處。蠱亦一切法門，蠱者觀五陰已得大利益。荼亦一切法門，荼者一切諸法無有畢竟。迦亦一切法門，迦者身寂靜故得大利益。至亦一切法門，至者心寂靜故離一切惡。優亦一切法門，優者受持擁護清淨禁戒。蛇亦一切法門，蛇者善思惟。替亦一切法門，替者住一切法。修亦一切法門，修者一切諸法性是解脫。毘亦一切法門，毘者一切諸法悉是毘尼，毘尼者調伏己身。時亦一切法門，時者一切諸法性不染污。阿亦一切法門，阿者一切諸法性是光明。娑亦一切法門，娑者修八正道。婆亦一切法門，婆者一切諸法非內非外。善男子！是名門句，能淨念心，能淨其心，知眾生根。

[0066a01] 「法句者，一切諸法解脫印，一切諸法無二印，一切諸法無常斷印，一切諸法無增減印，一切法等如虛空印，一切諸法五眼道印，一切法如虛空印，一切諸法無有分別如虛空印，一切諸法入法界印，一切法如印，一切諸法無去來現在如印，一切諸法本性淨印，一切法空印，一切法無相印，一切法無願印，一切法無處無非處印，一切法苦印，一切法無我印，一切法寂靜印，一切法性無過咎印，一切諸法第一義攝取印，一切諸法如法性住印，一切諸法畢竟解脫印，一切諸法無時印，一切諸法過三世印，一切諸法味同一印，一切諸法性無礙印，一切諸法性無生印，一切諸法性無諍印，一切諸法性無覺觀印，一切諸法非色不可見印，一切諸法無屋宅印，一切諸法無對治印，一切諸法無業果印，一切諸法無作無受印，一切諸法無出滅印。善男子！是名法句。如是法句，即是過去未來現在諸佛菩提。如是法印句，攝取八萬四千法聚。善男子！若能如是觀法聚者，即能獲得無生法忍。善男子！若有未種善根之人，聞是法已即得種之，壞於魔業。善男子！若如是觀，即能獲得無盡器陀羅尼，如是等法悉能攝取八萬四千三昧、八萬四千眾生行性，是名法句。

[0066a25] 「金剛句者，其身不壞猶如金剛。何以故？法性不壞故，智慧之性能破無明，是故智慧名金剛句。五逆之罪壞一切善，是故五逆名金剛句。不淨之觀能壞貪欲，是故不淨名金剛句。慈心之觀能壞瞋恚，是故慈心名金剛句。觀十二緣能壞愚癡，是故觀緣名金剛句。一眾生心攝取一切眾生之心，名金剛句。一眾生心一切眾生心悉皆平等，名金剛句。一切佛一佛皆悉平等，名金剛句。一福田一切福田無盡平等，名金剛句。一切諸法如虛空等，名金剛句。一切諸法等同一味，名金剛句。一切諸法及以佛法平等無二，名金剛句。金剛三昧能壞一切諸魔惡業，名金剛句。如來妙音壞諸惡聲，名金剛句。觀無生滅過生老死，名金剛句。

[0066b10] 「善男子！如是等法名金剛句，名堅牢句，名不壞句，名不破句，名平等句，名為實句，名無二句、不退轉句、大寂靜句、無能作過句、不增不減句，無有有句、無有法句、真句、有句、不謗佛句、依法句、共僧句、如爾句、分別三世句、勇健句、梵句、慈句、心句、虛空句、菩提句、不低句、法相句、無相句、心意識無住句、波旬句、破魔句、無上句、無勝句、廣句、行己境界句、入佛境界句、無覺觀句、於法界所不分別句、無句句。

[0066b19] 「善男子！若有菩薩能解如是等句義者，必當坐於菩提樹下，金剛師子法座之上。」

[0066b21] 說是法時，八千菩薩得入法門陀羅尼，亦獲一切眾生平等三昧。

[0066b23] 爾時，十方諸來菩薩以妙香華、種種伎樂供養於佛，說偈讚曰：

「我今敬禮無上尊，　　能知一切眾生聲，
　說相無相實一相，　　而得妙相三十二。
　若有眾生一一心，　　平等攝諸眾生心，
　說行無行實一行，　　是故我禮無上尊。
　如來真實知因果，　　故為眾生說業報，
　真如法界非有無，　　是故我讚無上尊。
　一切眾生無覺觀，　　其心本淨無有貪，
　從因緣故生貪欲，　　是故我禮真智因。
　我見佛身種種色，　　而如來身實無色，
　愍眾故示無色色，　　我禮人中師子王。
　一切福田入一田，　　而是一田無增減，
　不動法界不轉移，　　是故我禮人象王。
　觀諸眾生心如幻，　　諸法菩提亦復然，
　知一切法皆平等，　　是故我禮無平等。
　觀諸法界悉平等，　　故說諸法無一二，
　非有非無是解脫，　　是故我禮斷二見。
　日月可說墜落地，　　猛風可說索繫縛，
　須彌可說口吹動，　　不可說佛有二語。
　實語真語及淨語，　　身心清淨如虛空，
　世法不染如蓮花，　　是故我禮無上尊。
　若有能讚如是德，　　即獲如是之功德，
　我為如是諸功德，　　敬禮如是功德聚。」

[0066c18] 時，諸菩薩既讚歎已，白佛言世尊：「夫大寶者，所謂佛也。佛出世者即是樂出，佛出世者即是信出，佛出世者即是念出，佛出世者即是智出，佛出世者即是施、戒、忍、精進、禪定、慧出，佛出世者即是慈出悲喜捨出，佛出世者即是十二因緣法義智出，佛出世者即是念處、正勤、如意、根、力、覺、道一切善法出。」

[0066c24] 爾時，眾中有一菩薩名曰慧聚，白佛言：「世尊！生老病死出於世者即是佛出，無明愛出即是佛出，貪恚癡出即是佛出，一切疑網煩惱出者即是佛出。何以故？若如是等法不出世者，佛以何緣出現於世？」

[0066c29] 佛言：「善哉，善哉！善男子！實如所言。」

[0067a01] 爾時，海慧菩薩言：「世尊！若有不見如是等法，時如來為出於世、不出於世？」

[0067a02] 「善男子！菩薩初發菩提心時，真實不知如是等法，是故我為而宣說之。

[0067a04] 「善男子！菩薩有四種：一者、初發菩提之心；二者、修行菩提之道；三者、堅固不退菩提；四者、一生當補佛處。發心菩薩見佛色相，見已即發菩提之心。修行菩薩見佛具足一切善法，見已即發菩提之心。不退菩薩見如來身及一切法皆悉平等。一生菩薩不見如來所有功德及一切法。何以故？所得慧眼了了淨故，斷二見故，淨智慧故。若不見淨不淨，不見非淨非不淨，是人即能明見如來。

[0067a13] 「善男子！我昔如是見然燈佛，見已即得無生法忍，亦能了了知得無得。得已即時上昇虛空，高七多羅樹，處空住已，了了得知一切法界，了了知已心無所住，無所住已，得六萬三昧門。時然燈佛即授我記：『摩納！汝於來世當得作佛，號釋迦如來、應供、正遍知、明行足、善逝、世間解、無上士、調御丈夫、天人師、佛、世尊。』我於爾時都不聞是授記音聲，亦無佛想，及授記想；我於爾時三種淨慧：不見我想、不見佛想，及授記想。復有三淨：不見於我、不見眾生，及以正法。復有三淨：不見名、不見色、不見因。復有三淨：見一切陰悉入法陰、見一切界悉入法界、見一切入悉入法入。復有三淨：過去已盡、未來不生、現在不住。復有三淨：觀身如水月、觀聲不可說、觀心不可見。復有三淨：空無相願。若如是見，即是真實見於授記。

[0067a29] 「善男子！若有菩薩作如是見，是名實見。」

大方等大集經卷第十

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA