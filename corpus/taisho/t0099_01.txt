雜阿含經卷第一

宋天竺三藏求那跋陀羅譯

（一）

[0001a06] 如是我聞：

[0001a06] 一時，佛住舍衛國祇樹給孤獨園。

[0001a07] 爾時，世尊告諸比丘：「當觀色無常。如是觀者，則為正觀。正觀者，則生厭離；厭離者，喜貪盡；喜貪盡者，說心解脫。

[0001a09] 「如是觀受、想、行、識無常。如是觀者，則為正觀。正觀者，則生厭離；厭離者，喜貪盡；喜貪盡者，說心解脫。

[0001a12] 「如是，比丘！心解脫者，若欲自證，則能自證：『我生已盡，梵行已立，所作已作，自知不受後有。』

[0001a14] 「如觀無常，苦、空、非我亦復如是。」

[0001a15] 時，諸比丘聞佛所說，歡喜奉行。

（二）

[0001a16] 如是我聞：

[0001a16] 一時，佛住舍衛國祇樹給孤獨園。

[0001a17] 爾時，世尊告諸比丘：「於色當正思惟，色無常如實知。所以者何？比丘！於色正思惟，觀色無常如實知者，於色欲貪斷；欲貪斷者，說心解脫。

[0001a20] 「如是受、想、行、識當正思惟，觀識無常如實知。所以者何？於識正思惟，觀識無常者，則於識欲貪斷；欲貪斷者，說心解脫。

[0001a23] 「如是心解脫者，若欲自證，則能自證：『我生已盡，梵行已立，所作已作，自知不受後有。』如是正思惟無常，苦、空、非我亦復如是。」

[0001a26] 時，諸比丘聞佛所說，歡喜奉行。

（三）

[0001a28] 如是我聞：

[0001a28] 一時，佛住舍衛國祇樹給孤獨園。

[0001a29] 爾時，世尊告諸比丘：「於色不知、不明、不斷、不離欲，則不能斷苦。如是受、想、行、識，不知、不明、不斷、不離欲，則不能斷苦。

[0001b02] 「諸比丘！於色若知、若明、若斷、若離欲，則能斷苦；如是受、想、行、識，若知、若明、若斷、若離欲，則能堪任斷苦。」

[0001b05] 時，諸比丘聞佛所說，歡喜奉行。

（四）

[0001b06] 如是我聞：

[0001b06] 一時，佛住舍衛國祇樹給孤獨園。

[0001b07] 爾時，世尊告諸比丘：「於色不知、不明、不斷、不離欲、心不解脫者，則不能越生、老、病、死怖。如是受、想、行、識，不知、不明、不斷、不離欲貪、心不解脫者，則不能越生、老、病、死怖。

[0001b10] 「比丘！於色若知、若明、若斷、若離欲，則能越生、老、病、死怖。諸比丘！若知、若明、若離欲貪、心解脫者，則能越生、老、病、死怖。如是受、想、行、識，若知、若明、若斷、若離欲貪、心解脫者，則能越生、老、病、死怖。」

[0001b15] 時，諸比丘聞佛所說，歡喜奉行。

（五）

[0001b16] 如是我聞：

[0001b16] 一時，佛住舍衛國祇樹給孤獨園。

[0001b17] 爾時，世尊告諸比丘：「於色愛喜者，則於苦愛喜；於苦愛喜者，則於苦不得解脫、不明、不離欲。如是受、想、行、識愛喜者，則愛喜苦，愛喜苦者，則於苦不得解脫。

[0001b20] 「諸比丘！於色不愛喜者，則不喜於苦；不喜於苦者，則於苦得解脫。如是受、想、行、識不愛喜者，則不喜於苦；不喜於苦者，則於苦得解脫。

[0001b24] 「諸比丘！於色不知、不明、不離欲貪、心不解脫，貪心不解脫者，則不能斷苦；如是受、想、行、識，不知、不明、不離欲貪、心不解脫者，則不能斷苦。

[0001b27] 「於色若知、若明、若離欲貪、心得解脫者，則能斷苦；如是受、想、行、識，若知、若明、若離欲貪、心得解脫者，則能斷苦。」

[0001c01] 時，諸比丘聞佛所說，歡喜奉行。

（六）

[0001c02] 如是我聞：

[0001c02] 一時，佛住舍衛國祇樹給孤獨園。

[0001c03] 爾時，世尊告諸比丘：「於色不知、不明、不離欲貪、心不解脫者，則不能越生、老、病、死怖；如是受、想、行、識，不知、不明、不離欲貪、心不解脫者，則不能越生、老、病、死怖。

[0001c06] 「諸比丘！於色若知、若明、若離欲貪、心解脫者，則能越生、老、病、死怖；如是受、想、行、識，若知、若明、若離欲貪、心解脫者，則能越生、老、病、死怖。」

[0001c10] 時，諸比丘聞佛所說，歡喜奉行。

（七）

[0001c11] 如是我聞：

[0001c11] 一時，佛住舍衛國祇樹給孤獨園。

[0001c12] 爾時，世尊告諸比丘：「於色愛喜者，則於苦愛喜；於苦愛喜者，則於苦不得解脫。如是受、想、行、識愛喜者，則愛喜苦，愛喜苦者，則於苦不得解脫。

[0001c15] 「諸比丘！於色不愛喜者，則不喜於苦；不喜於苦者，則於苦得解脫。如是受、想、行、識不愛喜者，則不喜於苦；不喜於苦者，則於苦得解脫。」

[0001c19] 時，諸比丘聞佛所說，歡喜奉行。

　無常及苦、空　　非我、正思惟
　無知等四種　　及於色喜樂

（八）

[0001c22] 如是我聞：

[0001c22] 一時，佛住舍衛國祇樹給孤獨園。

[0001c23] 爾時，世尊告諸比丘：「過去、未來色無常，況現在色！聖弟子！如是觀者，不顧過去色，不欲未來色，於現在色厭、離欲、正向滅盡。如是，過去、未來受、想、行、識無常，況現在識！聖弟子！如是觀者，不顧過去識，不欣未來識，於現在識厭、離欲、正向滅盡。如無常，苦、空、非我亦復如是。」

[0001c29] 時，諸比丘聞佛所說，歡喜奉行。

（九）

[0002a02] 如是我聞：

[0002a02] 一時，佛住舍衛國祇樹給孤獨園。

[0002a03] 爾時，世尊告諸比丘：「色無常，無常即苦，苦即非我，非我者亦非我所。如是觀者，名真實正觀。如是受、想、行、識無常，無常即苦，苦即非我，非我者亦非我所。如是觀者，名真實觀。

[0002a07] 「聖弟子！如是觀者，厭於色，厭受、想、行、識，厭故不樂，不樂故得解脫。解脫者真實智生：『我生已盡，梵行已立，所作已作，自知不受後有。』」

[0002a10] 時，諸比丘聞佛所說，歡喜奉行。

（一〇）

[0002a12] 如是我聞：

[0002a12] 一時，佛住舍衛國祇樹給孤獨園。

[0002a13] 爾時，世尊告諸比丘：「色無常，無常即苦，苦即非我，非我者即非我所。如是觀者，名真實觀。如是受、想、行、識無常，無常即苦，苦即非我，非我者即非我所。如是觀者，名真實觀。

[0002a17] 「聖弟子！如是觀者，於色解脫，於受、想、行、識解脫。我說是等解脫於生、老、病、死、憂、悲、苦、惱。」

[0002a19] 時，諸比丘聞佛所說，歡喜奉行。

（一一）

[0002a21] 如是我聞：

[0002a21] 一時，佛住舍衛國祇樹給孤獨園。

[0002a22] 爾時，世尊告諸比丘：「色無常，若因、若緣生諸色者，彼亦無常。無常因、無常緣所生諸色，云何有常？如是受、想、行、識無常，若因、若緣生諸識者，彼亦無常。無常因、無常緣所生諸識，云何有常？如是，諸比丘！色無常，受、想、行、識無常。無常者則是苦，苦者則非我，非我者則非我所。

[0002a28] 「聖弟子！如是觀者，厭於色，厭於受、想、行、識。厭者不樂，不樂則解脫，解脫知見：『我生已盡，梵行已立，所作已作，自知不受後有。』」

[0002b02] 時，諸比丘聞佛所說，歡喜奉行。

（一二）

[0002b04] 如是我聞：

[0002b04] 一時，佛住舍衛國祇樹給孤獨園。

[0002b05] 爾時，世尊告諸比丘：「色無常，若因、若緣生諸色者，彼亦無常。無常因、無常緣所生諸色，云何有常？受、想、行、識無常，若因、若緣生諸識者，彼亦無常。無常因、無常緣所生諸識。云何有常？

[0002b09] 「如是，比丘！色無常，受、想、行、識無常，無常者則是苦，苦者則非我，非我者則非我所。如是觀者，名真實觀。聖弟子！如是觀者，於色解脫，於受、想、行、識解脫。我說是等為解脫生、老、病、死、憂、悲、苦、惱。」

[0002b14] 時，諸比丘聞佛所說，歡喜奉行。

（一三）

[0002b15] 如是我聞：

[0002b15] 一時，佛住舍衛國祇樹給孤獨園。

[0002b16] 爾時，世尊告諸比丘：「若眾生於色不味者，則不染於色；以眾生於色味故，則有染著。如是眾生於受、想、行、識不味者，彼眾生則不染於識；以眾生味受、想、行、識故，彼眾生染著於識。

[0002b20] 「諸比丘！若色於眾生不為患者，彼諸眾生不應厭色，以色為眾生患故，彼諸眾生則厭於色。如是受、想、行、識不為患者，彼諸眾生不應厭識；以受、想、行、識為眾生患故，彼諸眾生則厭於識。

[0002b25] 「諸比丘！若色於眾生無出離者，彼諸眾生不應出離於色；以色於眾生有出離故，彼諸眾生出離於色。如是受、想、行、識於眾生無出離者，彼諸眾生不應出離於識。以受、想、行、識於眾生有出離故，彼諸眾生出離於識。

[0002c01] 「諸比丘！若我於此五受陰不如實知味是味、患是患、離是離者，我於諸天、若魔、若梵、沙門、婆羅門、天、人眾中，不脫、不出、不離，永住顛倒，亦不能自證得阿耨多羅三藐三菩提。

[0002c05] 「諸比丘！我以如實知此五受陰味是味、患是患、離是離故，我於諸天、若魔、若梵、沙門、婆羅門、天、人眾中，自證得脫、得出、得離、得解脫結縛，永不住顛倒，亦能自證得阿耨多羅三藐三菩提。」

[0002c09] 時，諸比丘聞佛所說，歡喜奉行。

（一四）

[0002c11] 如是我聞：

[0002c11] 一時，佛住舍衛國祇樹給孤獨園。

[0002c12] 爾時，世尊告諸比丘：「我昔於色味有求有行，若於色味隨順覺，則於色味以智慧如實見。如是於受、想、行、識味有求有行，若於受、想、行、識味隨順覺，則於識味以智慧如實見。

[0002c16] 「諸比丘！我於色患有求有行，若於色患隨順覺，則於色患以智慧如實見；如是受、想、行、識患有求有行，若於識患隨順覺，則於識患以智慧如實見。

[0002c19] 「諸比丘！我於色離有求有行，若於色離隨順覺，則於色離以智慧如實見；如是受、想、行、識離有求有行，若於受、想、行、識離隨順覺，則於受、想、行、識離以智慧如實見。

[0002c23] 「諸比丘！我於五受陰不如實知味是味、患是患、離是離者，我於諸天、若魔、若梵、沙門、婆羅門、天、人眾中，不脫、不離、不出，永住顛倒，不能自證得阿耨多羅三藐三菩提。

[0002c27] 「諸比丘！我以如實知五受陰味是味、患是患、離是離，我於諸天人、若魔、若梵、沙門、婆羅門、天、人眾中，以脫、以離、以出，永不住顛倒，能自證得阿耨多羅三藐三菩提。」

[0003a02] 時，諸比丘聞佛所說，歡喜奉行。

　過去四種說　　厭離及解脫
　二種說因緣　　味亦復二種

（一五）

[0003a06] 如是我聞：

[0003a06] 一時，佛住舍衛國祇樹給孤獨園。

[0003a07] 爾時，有異比丘來詣佛所，稽首佛足，却住一面，白佛言：「善哉！世尊！今當為我略說法要，我聞法已，當獨一靜處，修不放逸。修不放逸已，當復思惟：『所以善男子出家，剃除鬚髮，身著法服，信家非家出家，為究竟無上梵行，現法作證：「我生已盡，梵行已立，所作已作，自知不受後有。」』」

[0003a13] 爾時，世尊告彼比丘：「善哉！善哉！比丘快說此言，云：『當為我略說法要，我聞法已，獨一靜處，修不放逸，乃至自知不受後有。』如是說耶？」

[0003a16] 比丘白佛：「如是，世尊！」

[0003a17] 佛告比丘：「諦聽！諦聽！善思念之，當為汝說。比丘！若隨使使者，即隨使死；若隨死者，為取所縛。比丘！若不隨使使，則不隨使死；不隨使死者，則於取解脫。」

[0003a21] 比丘白佛：「知已，世尊！知已，善逝！」

[0003a21] 佛告比丘：「汝云何於我略說法中，廣解其義？」

[0003a22] 比丘白佛言：「世尊！色隨使使、色隨使死；隨使使、隨使死者，則為取所縛。如是受、想、行、識，隨使使、隨使死；隨使使、隨使死者，為取所縛。

[0003a26] 「世尊！若色不隨使使、不隨使死；不隨使使、不隨使死者，則於取解脫。如是受、想、行、識，不隨使使、不隨使死；不隨使使、不隨使死者，則於取解脫。如是，世尊！略說法中，廣解其義。」

[0003b01] 佛告比丘：「善哉！善哉！比丘！於我略說法中，廣解其義。所以者何？色隨使使、隨使死；隨使使、隨使死者，則為取所縛。如是受、想、行、識，隨使使、隨使死；隨使使、隨使死者，則為取所縛。

[0003b05] 「比丘！色不隨使使、不隨使死；不隨使使、不隨使死者，則於取解脫。如是受、想、行、識，不隨使使、不隨使死；不隨使使、不隨使死者，則於取解脫。」

[0003b09] 時，彼比丘聞佛所說，心大歡喜，禮佛而退。獨在靜處，精勤修習，住不放逸。精勤修習，住不放逸已，思惟：「所以善男子出家，剃除鬚髮，身著法服，信家非家出家，乃至自知不受後有。」

[0003b13] 時，彼比丘即成羅漢，心得解脫。

（一六）

[0003b14] 如是我聞：

[0003b14] 一時，佛住舍衛國祇樹給孤獨園。

[0003b15] 爾時，有異比丘來詣佛所。所問如上，差別者：「隨使使、隨使死者，則增諸數；若不隨使使、不隨使死者，則不增諸數。」

[0003b17] 佛告比丘：「汝云何於我略說法中，廣解其義？」

[0003b19] 時，彼比丘白佛言：「世尊！若色隨使使、隨使死；隨使使、隨使死者，則增諸數。如是受、想、行、識，隨使使、隨使死；隨使使、隨使死者，則增諸數。

[0003b22] 「世尊！若色不隨使使、不隨使死；不隨使使、不隨使死者，則不增諸數。如是受、想、行、識，不隨使使、不隨使死；不隨使使、不隨使死者，則不增諸數。如是，世尊！我於略說法中，廣解其義。」如是，乃至得阿羅漢，心得解脫。

（一七）

[0003b28] 如是我聞：

[0003b28] 一時，佛住舍衛國祇樹給孤獨園。

[0003b29] 有異比丘從坐起，偏袒右肩，合掌白佛言：「善哉！世尊！為我略說法要。我聞法已，當獨一靜處，專精思惟，住不放逸：『所以善男子出家，剃除鬚髮，身著法服，信家非家，出家學道，為究竟無上梵行，現法身作證：「我生已盡，梵行已立，所作已作，自知不受後有。」』」

[0003c06] 爾時，世尊告彼比丘：「善哉！善哉！汝作是說：『世尊！為我略說法要，我於略說法中，廣解其義，當獨一靜處，專精思惟，住不放逸，乃至自知不受後有。』汝如是說耶？」

[0003c09] 比丘白佛：「如是，世尊！」

[0003c10] 佛告比丘：「諦聽！諦聽！善思念之，當為汝說。比丘！非汝所應之法，宜速斷除。斷彼法者，以義饒益，長夜安樂。」

[0003c13] 時，彼比丘白佛言：「知已。世尊！知已。善逝！」

[0003c14] 佛告比丘：「云何於我略說法中，廣解其義？」

[0003c15] 比丘白佛言：「世尊！色非我所應，宜速斷除；受、想、行、識非我所應，宜速斷除。以義饒益，長夜安樂。是故，世尊！我於世尊略說法中，廣解其義。」

[0003c18] 佛言：「善哉！善哉！比丘！汝於我略說法中，廣解其義。所以者何？色者非汝所應，宜速斷除。如是受、想、行、識非汝所應，宜速斷除。斷除已，以義饒益，長夜安樂。」

[0003c22] 時，彼比丘聞佛所說，心大歡喜，禮佛而退。獨一靜處，精勤修習，住不放逸。精勤修習，住不放逸已，思惟：「所以善男子出家，剃除鬚髮，身著法服，正信非家出家，乃至自知不受後有。」

[0003c26] 時，彼比丘成阿羅漢，心得解脫。

（一八）

[0003c28] 如是我聞：

[0003c28] 一時，佛住舍衛國祇樹給孤獨園。

[0003c29] 爾時，有異比丘從坐起，偏袒右肩，為佛作禮，却住一面，而白佛言：「善哉！世尊！為我略說法要，我聞法已，當獨一靜處，專精思惟，不放逸住，乃至自知不受後有。」

[0004a04] 佛告比丘：「善哉！善哉！汝作如是說：『世尊！為我略說法要，我聞法已，當獨一靜處，專精思惟，不放逸住，乃至自知不受後有。』耶？」

[0004a07] 時，彼比丘白佛言：「如是，世尊！」

[0004a07] 佛告比丘：「諦聽！諦聽！善思念之，當為汝說。若非汝所應，亦非餘人所應，此法宜速除斷。斷彼法已，以義饒益，長夜安樂。」

[0004a10] 時，彼比丘白佛言：「知已。世尊！知已。善逝！」

[0004a11] 佛告比丘：「云何於我略說法中，廣解其義？」

[0004a12] 比丘白佛言：「世尊！色非我、非我所應，亦非餘人所應，是法宜速除斷。斷彼法已，以義饒益，長夜安樂。如是受、想、行、識，非我、非我所應，亦非餘人所應，宜速除斷，斷彼法已，以義饒益，長夜安樂。是故，我於如來略說法中，廣解其義。」

[0004a18] 佛告比丘：「善哉！善哉！汝云何於我略說法中，廣解其義？所以者何？比丘！色非我、非我所應，亦非餘人所應，是法宜速除斷。斷彼法已，以義饒益，長夜安樂。如是受、想、行、識，非我、非我所應，亦非餘人所應，是法宜速除斷。斷彼法已，以義饒益，長夜安樂。」

[0004a24] 時，彼比丘聞佛所說，心大歡喜，禮佛而退。獨一靜處，精勤修習，不放逸住，乃至自知不受後有。

[0004a26] 時，彼比丘心得解脫，成阿羅漢。

（一九）

[0004a28] 如是我聞：

[0004a28] 一時，佛住舍衛國祇樹給孤獨園。

[0004a29] 爾時，有異比丘從坐起，為佛作禮，而白佛言：「世尊！為我略說法要，我聞法已，當獨一靜處，專精思惟，不放逸住。不放逸住已，思惟：『所以善男子正信家非家出家，乃至自知不受後有。』」

[0004b04] 爾時，世尊告彼比丘：「善哉！善哉！汝今作是說：『善哉！世尊！為我略說法要，我聞法已，當獨一靜處，專精思惟，不放逸住，乃至自知不受後有。』耶？」

[0004b07] 比丘白佛言：「如是，世尊！」

[0004b08] 佛告比丘：「諦聽！諦聽！善思念之，當為汝說。比丘！結所繫法宜速除斷，斷彼法已，以義饒益，長夜安樂。」

[0004b10] 時，彼比丘白佛言：「知已。世尊！知已。善逝！」

[0004b11] 佛告比丘：「汝云何於我略說法中，廣解其義？」

[0004b12] 比丘白佛言：「世尊！色是結所繫法，是結所繫法宜速除斷。斷彼法已，以義饒益，長夜安樂。如是受、想、行、識結所繫法，是結所繫法宜速除斷。斷彼法已，以義饒益，長夜安樂。是故我於世尊略說法中，廣解其義。」

[0004b17] 佛告比丘：「善哉！善哉！汝於我略說法中，廣解其義。所以者何？色是結所繫法，此法宜速除斷，斷彼法已，以義饒益，長夜安樂。如是受、想、行、識是結所繫法，此法宜速除斷，斷彼法已，以義饒益，長夜安樂。」

[0004b22] 時，彼比丘聞佛所說，心大歡喜，禮佛而退，獨一靜處，專精思惟，不放逸住，乃至心得解脫，成阿羅漢。

（二〇）

[0004b25] 染經亦如是說。

（二一）

[0004b26] 如是我聞：

[0004b26] 一時，佛住舍衛國祇樹給孤獨園。

[0004b27] 爾時，有異比丘從坐起，為佛作禮，而白佛言：「世尊！為我略說法要，我聞法已，當獨一靜處，專精思惟，不放逸住。不放逸住已，思惟：『所以善男子正信非家出家，乃至自知不受後有。』」

[0004c02] 爾時，世尊告彼比丘：「善哉！善哉！汝今作是說：『善哉！世尊！為我略說法要，我聞法已，當獨一靜處，專精思惟，不放逸住，乃至自知不受後有。』耶？」

[0004c05] 比丘白佛言：「如是，世尊！」

[0004c06] 佛告比丘：「諦聽！諦聽！善思念之，當為汝說。比丘！動搖時，則為魔所縛；若不動者，則解脫波旬。」

[0004c08] 比丘白佛言：「知已。世尊！知已。善逝！」

[0004c09] 佛告比丘：「汝云何於我略說法中，廣解其義？」

[0004c10] 比丘白佛言：「世尊！色動搖時，則為魔所縛；若不動者，則解脫波旬。如是受、想、行、識動搖時，則為魔所縛；若不動者，則解脫波旬。是故我於世尊略說法中，廣解其義。」

[0004c14] 佛告比丘：「善哉！善哉！汝於我略說法中，廣解其義。所以者何？若色動搖時，則為魔所縛；若不動者，則解脫波旬。如是受、想、行、識動搖時，則為魔所縛；若不動者，則解脫波旬。」乃至自知不受後有，心得解脫，成阿羅漢。

（二二）

[0004c20] 如是我聞：

[0004c20] 一時，佛住舍衛國祇樹給孤獨園。

[0004c21] 爾時，有比丘名劫波，來詣佛所，頭面禮足，却住一面，白佛言：「如世尊說，比丘心得善解脫。世尊！云何比丘心得善解脫？」

[0004c24] 爾時，世尊告劫波曰：「善哉！善哉！能問如來心善解脫。善哉！劫波！諦聽！諦聽！善思念之，當為汝說。劫波！當觀知諸所有色，若過去、若未來、若現在，若內、若外，若麁、若細，若好、若醜，若遠、若近，彼一切悉皆無常。正觀無常已，色愛即除。色愛除已，心善解脫。如是觀受、想、行、識，若過去、若未來、若現在，若內、若外、若麁、若細，若好、若醜，若遠、若近，彼一切悉皆無常。正觀無常已，識愛即除。識愛除已，我說心善解脫。劫波！如是，比丘心善解脫者，如來說名心善解脫。所以者何？愛欲斷故。愛欲斷者，如來說名心善解脫。」

[0005a07] 時，劫波比丘聞佛所說，心大歡喜，禮佛而退。

[0005a08] 爾時，劫波比丘受佛教已，獨一靜處，專精思惟，不放逸住。乃至自知不受後有。心善解脫，成阿羅漢。

（二三）

[0005a11] 如是我聞：

[0005a11] 一時，佛住王舍城迦蘭陀竹園。

[0005a12] 爾時，尊者羅睺羅往詣佛所，頭面禮足，却住一面，白佛言：「世尊！云何知、云何見我此識身及外境界一切相，能令無有我、我所見、我慢使繫著？」

[0005a15] 佛告羅睺羅：「善哉！善哉！能問如來：『云何知、云何見我此識身及外境界一切相，令無有我、我所見、我慢使繫著？』耶。」

[0005a18] 羅睺羅白佛言：「如是，世尊！」

[0005a18] 佛告羅睺羅：「善哉！諦聽！諦聽！善思念之，當為汝說。羅睺羅！當觀若所有諸色，若過去、若未來、若現在，若內、若外，若麁、若細，若好、若醜，若遠、若近，彼一切悉皆非我、不異我、不相在，如是平等慧正觀。如是受、想、行、識，若過去、若未來、若現在，若內、若外，若麁、若細，若好、若醜，若遠、若近，彼一切非我、不異我、不相在。如是平等慧如實觀。

[0005a26] 「如是，羅睺羅！比丘如是知、如是見。如是知、如是見者，於此識身及外境界一切相，無有我、我所見、我慢使繫著。

[0005a29] 「羅睺羅！比丘若如是於此識身及外境界一切相，無有我、我所見、我慢使繫著者，比丘是名斷愛欲，轉去諸結，正無間等，究竟苦邊。」

[0005b03] 時，羅睺羅聞佛所說，歡喜奉行。

（二四）

[0005b05] 如是我聞：

[0005b05] 一時，佛住王舍城伽蘭陀竹園。

[0005b06] 爾時，世尊告羅睺羅：「比丘！云何知、云何見我此識身及外境界一切相，無有我、我所見、我慢使繫著？」

[0005b08] 羅睺羅白佛言：「世尊為法主、為導、為覆。善哉！世尊當為諸比丘演說此義，諸比丘從佛聞已，當受持奉行。」

[0005b11] 佛告羅睺羅：「諦聽！諦聽！善思念之，當為汝說。」

[0005b12] 羅睺羅白佛：「唯然，受教。」

[0005b12] 佛告羅睺羅：「當觀諸所有色，若過去、若未來、若現在，若內、若外，若麁、若細，若好、若醜，若遠、若近，彼一切非我、不異我、不相在。如是平等慧如實觀。如是受、想、行、識，若過去、若未來、若現在，若內、若外，若麁、若細，若好、若醜，若遠、若近，彼一切非我、不異我、不相在。如是平等慧如實觀。

[0005b19] 「比丘！如是知、如是見我此識身及外境界一切相，無有我、我所見、我慢使繫著。

[0005b21] 「羅睺羅！比丘如是識身及外境界一切相，無有我、我所見、我慢使繫著者，超越疑心，遠離諸相，寂靜解脫，是名比丘斷除愛欲，轉去諸結，正無間等，究竟苦邊。」

[0005b24] 時，羅睺羅聞佛所說，歡喜奉行。

　使、增諸數　　非我、非彼　　結繫、動搖
　劫波所問　　亦羅睺羅　　所問二經

（二五）

[0005b28] 如是我聞：

[0005b28] 一時，佛住舍衛國祇樹給孤獨園。

[0005b29] 時，有異比丘來詣佛所，為佛作禮，却住一面，白佛言：「如世尊說多聞，云何為多聞？」

[0005c02] 佛告比丘：「善哉！善哉！汝今問我多聞義耶？」

[0005c03] 比丘白佛：「唯然，世尊！」

[0005c03] 佛告比丘：「諦聽，善思，當為汝說。比丘當知，若聞色是生厭、離欲、滅盡、寂靜法，是名多聞；如是聞受、想、行、識，是生厭、離欲、滅盡、寂靜法，是名多聞比丘，是名如來所說多聞。」

[0005c07] 時，彼比丘聞佛所說，踊躍歡喜，作禮而去。

（二六）

[0005c09] 如是我聞：

[0005c09] 一時，佛住舍衛國祇樹給孤獨園。

[0005c10] 爾時，有異比丘來詣佛所，頭面禮足，却住一面，白佛言：「如世尊所說法師，云何名為法師？」

[0005c12] 佛告比丘：「善哉！善哉！汝今欲知如來所說法師義耶？」

[0005c13] 比丘白佛：「唯然，世尊！」

[0005c14] 佛告比丘：「諦聽，善思，當為汝說。」

[0005c14] 佛告比丘：「若於色說是生厭、離欲、滅盡、寂靜法者，是名法師；若於受、想、行、識，說是生厭、離欲、滅盡、寂靜法者，是名法師，是名如來所說法師。」

[0005c18] 時，彼比丘聞佛所說，踊躍歡喜，作禮而去。

（二七）

[0005c20] 如是我聞：

[0005c20] 一時，佛住舍衛國祇樹給孤獨園。

[0005c21] 爾時，有異比丘來詣佛所，頭面作禮，却住一面，白佛言：「如世尊說法次法向，云何法次法向？」

[0005c23] 佛告比丘：「善哉！善哉！汝今欲知法次法向耶？」

[0005c24] 比丘白佛：「唯然，世尊！」

[0005c24] 佛告比丘：「諦聽，善思，當為汝說。比丘！於色向厭、離欲、滅盡，是名法次法向；如是受、想、行、識，於識向厭、離欲、滅盡，是名法次法向。」

[0005c27] 時，彼比丘聞佛所說，踊躍歡喜，作禮而去。

（二八）

[0005c29] 如是我聞：

[0005c29] 一時，佛住舍衛國祇樹給孤獨園。

[0006a01] 爾時，有異比丘來詣佛所，頭面禮足，却住一面，白佛言：「世尊！如世尊所說，得見法涅槃，云何比丘得見法涅槃？」

[0006a03] 佛告比丘：「善哉！善哉！汝今欲知見法涅槃耶？」

[0006a04] 比丘白佛：「唯然，世尊！」

[0006a05] 佛告比丘：「諦聽，善思，當為汝說。」

[0006a06] 佛告比丘：「於色生厭、離欲、滅盡，不起諸漏，心正解脫，是名比丘見法涅槃；如是受、想、行、識，於識生厭、離欲、滅盡，不起諸漏，心正解脫，是名比丘見法涅槃。」

[0006a10] 時，彼比丘聞佛所說，踊躍歡喜，作禮而去。

（二九）

[0006a12] 如是我聞：

[0006a12] 一時，佛住舍衛國祇樹給孤獨園。

[0006a13] 爾時，有異比丘名三蜜離提，來詣佛所，頭面禮足，却住一面，白佛言：「如世尊說說法師。云何名為說法師？」

[0006a15] 佛告比丘：「汝今欲知說法師義耶？」

[0006a16] 比丘白佛：「唯然，世尊！」

[0006a17] 佛告比丘：「諦聽，善思，當為汝說。若比丘於色說厭、離欲、滅盡，是名說法師。如是於受、想、行、識，於識說厭、離欲、滅盡，是名說法師。」

[0006a20] 時，彼比丘聞佛所說，踊躍歡喜，作禮而去。

　多聞、善說法　　向法及涅槃
　三蜜離提問　　云何說法師

（三〇）

[0006a24] 如是我聞：

[0006a24] 一時，佛住王舍城迦蘭陀竹園。

[0006a25] 爾時，尊者舍利弗在耆闍崛山中。

[0006a25] 時，有長者子名輸屢那。日日遊行，到耆闍崛山，詣尊者舍利弗，問訊起居已，却坐一面，語舍利弗言：「若諸沙門、婆羅門於無常色、變易、不安隱色言：『我勝、我等、我劣。』何故沙門、婆羅門作如是想，而不見真實？若沙門、婆羅門於無常、變易、不安隱受、想、行、識而言：『我勝、我等、我劣。』何故沙門、婆羅門作如是想，而不見真實？

[0006b04] 「若沙門、婆羅門於無常色、不安隱色、變易言：『我勝、我等、我劣。』何所計而不見真實？於無常、變易、不安隱受、想、行、識言：『我勝、我等、我劣。』何所計而不見真實？」

[0006b07] 「輸屢那！於汝意云何？色為常、為無常耶？」

[0006b08] 答言：「無常。」

[0006b08] 「輸屢那！若無常，為是苦耶？」

[0006b09] 答言：「是苦。」

[0006b09] 「輸屢那！若無常、苦，是變易法，於意云何？聖弟子於中見色是我、異我、相在不？」

[0006b11] 答言：「不也。」

[0006b11] 「輸屢那！於意云何？受、想、行、識為常、為無常？」

[0006b12] 答言：「無常。」

[0006b13] 「若無常，是苦耶？」

[0006b13] 答言：「是苦。」

[0006b13] 「輸屢那！識若無常、苦，是變易法，於意云何？聖弟子於中見識是我、異我、相在不？」

[0006b15] 答言：「不也。」

[0006b16] 「輸屢那！當知色，若過去、若未來、若現在，若內、若外，若麁、若細，若好、若醜，若遠、若近，彼一切色不是我、不異我、不相在，是名如實知。如是受、想、行、識，若過去、若未來、若現在，若內、若外，若麁、若細，若好、若醜，若遠、若近，彼一切識不是我、不異我、不相在，是名如實知。輸屢那！如是於色、受、想、行、識生厭，離欲、解脫，解脫知見：『我生已盡，梵行已立，所作已作，自知不受後有。』」

[0006b24] 時，舍利弗說是經已，長者子輸屢那遠塵離垢，得法眼淨。時，長者子輸屢那見法得法，不由於他，於正法中，得無所畏。從坐起，偏袒右肩，胡跪合掌，白舍利弗言：「我今已度，我從今日歸依佛、歸依法、歸依僧，為優婆塞。我從今日已，盡壽命，清淨歸依三寶。」

[0006c01] 時，長者子輸屢那聞舍利弗所說，歡喜踊躍，作禮而去。

（三一）

[0006c04] 如是我聞：

[0006c04] 一時，佛住王舍城迦蘭陀竹園。

[0006c05] 爾時，尊者舍利弗在耆闍崛山。

[0006c05] 時，有長者子名輸屢那，日日遊行，到耆闍崛山，詣舍利弗所，頭面禮足，却坐一面。

[0006c07] 時，舍利弗謂：「輸屢那！若沙門、婆羅門於色不如實知，色集不如實知，色滅不如實知，色滅道跡不如實知故，輸屢那！當知此沙門、婆羅門不堪能斷色。如是沙門、婆羅門於受、想、行、識不如實知，識集不如實知，識滅不如實知，識滅道跡不如實知故，不堪能斷識。

[0006c13] 「輸屢那！若沙門、婆羅門於色如實知，色集如實知，色滅如實知，色滅道跡如實知故，輸屢那！當知此沙門、婆羅門堪能斷色。如是，輸屢那！若沙門、婆羅門於受、想、行、識如實知，識集如實知，識滅如實知，識滅道跡如實知故，輸屢那！當知此沙門、婆羅門堪能斷識。

[0006c20] 「輸屢那！於意云何？色為常、為無常耶？」

[0006c21] 答言：「無常。」

[0006c21] 又問：「若無常者，是苦耶？」

[0006c21] 答言：「是苦。」

[0006c22] 舍利弗言：「若色無常、苦者，是變易法，聖弟子寧於中見色是我、異我、相在不？」

[0006c23] 答言：「不也。」

[0006c24] 「輸屢那！如是受、想、行、識為常、為無常耶？」

[0006c25] 答言：「無常。」

[0006c25] 又問：「若無常者，是苦耶？」

[0006c25] 答言：「是苦。」

[0006c26] 又問：「若無常、苦者，是變易法，聖弟子寧於中見識是我、異我、相在不？」

[0006c27] 答曰：「不也。」

[0006c28] 「輸屢那！當知色，若過去、若未來、若現在，若內、若外，若麁、若細、若好、若醜，若遠、若近，於一切色不是我、不異我、不相在，是名如實知。輸屢那！聖弟子於色生厭、離欲、解脫，解脫生、老、病、死、憂、悲、苦、惱。

[0007a03] 「如是受、想、行、識，若過去、若未來、若現在，若內、若外，若麁、若細，若好、若醜，若遠、若近，彼一切識不是我、不異我、不相在，是名如實知。輸屢那！聖弟子於識生厭、離欲、解脫，解脫生、老、病、死、憂、悲、苦、惱。」

[0007a08] 時，輸屢那聞舍利弗所說，歡喜踊躍，作禮已，去。

（三二）

[0007a10] 如是我聞：

[0007a10] 一時，佛住王舍城迦蘭陀竹園。爾時，尊者舍利弗在耆闍崛山。

[0007a11] 時，有長者子名輸屢那，日日遊行，到耆闍崛山，詣舍利弗所，頭面禮足，却坐一面。

[0007a13] 時，舍利弗告輸屢那：「若沙門、婆羅門於色不如實知，色集不如實知，色滅不如實知，色味不如實知，色患不如實知，色離不如實知故，不堪能超越色。若沙門、婆羅門於受、想、行、識不如實知，識集不如實知，識滅不如實知，識味不如實知，識患不如實知，識離不如實知故，此沙門、婆羅門不堪能超越識。

[0007a20] 「若沙門、婆羅門於色、色集、色滅、色味、色患、色離如實知，此沙門、婆羅門堪能超越色。若沙門、婆羅門於受、想、行、識、識集、識滅、識味、識患、識離如實知，此沙門、婆羅門堪能超越識。

[0007a24] 「輸屢那！於汝意云何？色為常、為無常耶？」

[0007a25] 答言：「無常。」

[0007a26] 「無常者，為苦耶？」

[0007a26] 答言：「是苦。」

[0007a26] 「輸屢那！若色無常、苦，是變易法，聖弟子於中寧有是我、異我、相在不？」

[0007a28] 答言：「不也。」

[0007a28] 「輸屢那！於汝意云何？如是受、想、行、識為常、為無常？」

[0007a29] 答言：「無常。」

[0007b01] 「若無常者，是苦耶？」

[0007b01] 答言：「是苦。」

[0007b01] 「輸屢那！若無常、苦，是變易法，聖弟子於中寧有是我、異我、相在不？」答言：「不也。」

[0007b03] 「輸屢那！當知色，若過去、若未來、若現在，若內、若外，若麁、若細，若好、若醜，若遠、若近，於一切色不是我、不異我、不相在，是名如實知。

[0007b06] 「輸屢那！受、想、行、識，若過去、若未來、若現在，若內、若外，若麁、若細，若好、若醜，若遠、若近，於一切識不是我、不異我、不相在，是名如實知。

[0007b10] 「輸屢那！聖弟子於此五受陰正觀非我、非我所。如是正觀，於諸世間無所攝受；無攝受者，則無所著；無所著者，自得涅槃：『我生已盡，梵行已立，所作已作，自知不受後有。』」

[0007b14] 時，長者子輸屢那聞舍利弗所說，歡喜踊躍，作禮而去。

雜阿含經卷第一

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA